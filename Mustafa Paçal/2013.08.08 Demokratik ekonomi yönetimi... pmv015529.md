# Demokratik ekonomi yönetimi...

*Mustafa Paçal 08.08.2013*

<div class="yazi"><p>Demokratik
 ekonomi ya da ekonominin demokratikleşmesi, dünyada üzerinde çokça 
tartışılan bir konu henüz olamadı. Hele bizim gibi siyasi demokrasi ve 
devletin demokratikleşmesi gibi sorun stokları birikmiş ülkelerde bu 
konunun fazlaca gündeme gelmemesini normal karşılamak gerekir.</p><p>Ancak
 yine de demokratik ekonomi tartışmalarını böyle de olsa elden 
bırakmamak, siyasi demokrasinin gelişmesi ve güçlenmesi için de, 
gündemden düşürmemekte fayda görenlerdenim.</p><p>Zira
 idari ve siyasi yönetim yapımızın oldukça merkezî olduğu ülkemizde, 
ekonomik kararlar bundan daha da merkezî ve kapalı bir yönetim yapısı 
içinde ele alınıyor.</p><p>Örneğin
 2013 yılı merkezî yönetim bütçesi, Sayıştay raporlarının bile Meclis’e 
gelemediği bir durumda yürürlüğe konuldu. Hakeza Kamu İhale Kurumu, 
neredeyse kamu ihalelerini sadece izleyen, müdahale edemeyen bir kurum 
hâline getirildi. Askerî harcamalar ise içler acısı; hangi silahı, 
askerî aracı veya savaş uçağını neden veya hangi ihtiyaçtan dolayı 
aldığımızı bilmek kamuoyu için tamamen bir kozmik nokta durumda 
bulunuyor.</p><p>Yerel
 yönetim bütçelerinin oluşturulması ve ihalelerin ve harcamaların 
yapılması, her türlü sivil ve siyasi katılıma kapalı ortam ve çıkar 
ilişkileri içinde kararlaştırılması ayrı bir sorun alanı.</p><p>Şirket
 ve bankaların, bütçelerini, dağıtacakları kârları kapalı yönetim 
yapıları içinde almaları ve karar süreçlerinin, esas patron ve CEO’lara 
doğru daralan, dışarıya doğru kapanan bir karar düzeneği içinde olması, 
zaman içinde şirket krizlerine ve hatta küresel ekonomiyi etkileyen 
krizlere de neden olabiliyor.</p><p>İşte sarsıcı bir örnek: 2001 yılı başlarında ortaya çıkan <strong>Enron skandalı</strong>. Amerikan enerji devi Enron şirketinin denetimlerini yapan, <strong>Arthur Andersen danışmanlık ve denetim şirketi</strong>nin,
 yapmış olduğu denetimlerin raporlarını ilgili bakanlıklara vermeyerek 
imha etmesi ve sonrasında bu rapordaki kimi bilgilere göre şirketin 
sahte ortaklarının ortaya çıkması ve hatta şirkette çalışan kadınlar 
arasında kimin daha “<strong>seksi</strong>” olduğuna varıncaya kadar bilgilerin ortaya dökülmesinin sonuçları oldukça ağır oldu.</p><p>Enron ve Arthur Andersen şirketleri battı. Amerikan muhasebe standartları tartışmalı duruma geldi. </p><p>Ve
 en önemlisi bu olaydan sonra Amerikan şirketlerine olan güven, ciddi 
şekilde sarsıldı. Bundan daha da önemlisi ABD’de başlayan, 2008 yılı 
finansman krizine, Enron skandalıyla başlayan sürecin neden olduğu 
neredeyse kanıtlandı.</p><p>Son
 olarak AB’de, özellikle Euro Bölgesi’nde yaşanan ekonomik krizlerin de 
en önemli nedenlerinin başında bu gelir. Örneğin Yunanistan’da siyasi 
demokrasi gelişmiş olsa da, ekonomi yönetimleri demokratik olmadığı için
 sorunlar yaşandı ve hâlâ yaşanıyor. </p><p>Diğer
 yandan kimi meslek kuruluşları, sendikalar, vakıflar ve dernekler için 
de, ekonomi veya bütçenin yönetimi diğerlerinden pek farklı değil.</p><p>Bu
 kurumların gelir ve giderleri ile bütçe harcamaları, ağırlıkta kurum 
başkanı veya nadiren yönetimin yetkisi dâhilinde yapılmakta, kurum 
üyelerinin bırakın karar süreçlerine aktif katılımını, çoğunun olan 
bitenden haberi bile olmamaktadır.</p><p>Bir
 diğer ifade ile söyleyecek olursak, ekonomi içindeki yeriniz nerede 
olursa olsun, işinizin veya paranızın emin ellerde ve rasyonel biçimde 
yönetilip yönetilmediği konusunda endişeleriniz bugünkü yönetim yapıları
 ve karar alma biçimleri demokratik olmadığı sürece, ortadan kalkmayacak
 demektir.</p><p>O
 hâlde, paranın, harcamanın olduğu, bütçelendirmenin ve ihalelerin 
yapıldığı yer neresiyse orada, hak sahiplerine şeffaflık, katılımcılık 
ve çoğulculuğun sağlanması ile alınacak kararlara katılması demokratik 
ekonominin ve ayrıca siyasi demokrasinin gelişmesi ve güçlenmesi için 
zorunlu bir yönetim yöntemi olmalıdır.</p><p>Herkese iyi bayramlar dilerim.</p><p>mustafapacal34@gmail.com</p>
</div>

Kaynak: [taraf.com.tr](http://www.taraf.com.tr:80/mustafa-pacal/makale-demokratik-ekonomi-yonetimi.htm), [web.archive.org (arşiv bağlantısı)](http://web.archive.org/web/20130903035304/http://www.taraf.com.tr:80/mustafa-pacal/makale-demokratik-ekonomi-yonetimi.htm)
