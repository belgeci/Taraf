# Genelkurmay arşivleri ve Avustralyalılar

*Ayşe Hür 22.03.2009*

<div class="taraf_structure_2col_1zq">
<div class="margen_n">



 <p><b>İSTİSMARLAR . 16</b> aydır birlikteyiz. Bu süre içinde hiç ara vermeden, bazen hafta içinde de olmak üzere yazdım. Bu hafta kendime izin verdim. Ancak sayfamı boş bırakmayacağım, önemli gördüğüm bir konuya ve okur mektuplarına değineceğim. Her yıl mart ve nisan aylarında hamasi biçimde ele alınan, sonra da unutulan Çanakkale Savaşları konusunda Türkçede yayımlanan kitapların hem niteliği hem de niceliği içler acısıdır. Çeşitli düzeydeki okuyuculara, derli toplu ve anlaşılır bir dille, savaşın arka planını, safahatını, sonuçlarını anlatan kitapların sayısı bir elin parmaklarını geçmezken, asker kökenli araştırmacıların kaleme aldığı, anlaşılması güç, kuru teknik bilgilerin vatan-millet edebiyatıyla harman edildiği, saman tadındaki kitaplar bile pek azdır. <b><br/><br/>YAKINMALAR .</b> Çanakkale Onsekiz Mart Üniversitesi kurucularından Prof. Ahmet Mete Tunçoku da, 18 Mart 2009 günü, <i>CNN Türk</i> muhabirine, Çanakkale Savaşları’na dair pek çok konunun henüz araştırılmadığını, 22 ayrı kuruma dağılmış belgelere erişimin çok zor olduğunu, kendi üniversitesinde bu işe gönül vermiş üç öğretim üyesi ve bir emekli askerden oluşan ekibin bile kadro ve bütçeye sahip olmadığını anlatıyordu. Prof. Tunçoku, bu 22 kurumu saymadı ama bunlardan en önemlisinin, kısa adı ATASE olan Genelkurmay Askerî Tarih ve Strateji Etüd Başkanlığı olduğunu herkes tahmin edebilir. Bu kurumun Osmanlı’nın son dönemi, Kürt, Ermeni, azınlıklar gibi netameli konulara dair arşiv belgelerini araştırmacılarla paylaşmakta ne kadar elisıkı olduğunu biliyordum. <b><br/><br/>ÇABALAR . </b>Ancak araştırmacı Yetkin İşcen’in <a href="http://www.gallipoli-1915.org/">http://www.gallipoli-1915.org</a> adlı sitesindeki bilgilere bakılırsa ATASE, Çanakkale (Gelibolu) Savaşları arşivi konusunda garip bir eliaçıklık içinde. İstiklâl Madalyalı bir askerin torunu, TSK mensubu bir subayın oğlu olan ve yaklaşık 30 yıldır Çanakkale Savaşları üzerine çalışan Yetkin İşcen’in, ricam üzerine kaleme aldığı, olayı özetleyen yazıyı okuduktan sonra, hem ATASE’nin nasıl çalıştığını, hem de Türkiye’de değil netameli konularda, gururla andığımız konularda bile araştırma yapmanın ne kadar zor olduğunu daha iyi anlayacağınızı sanıyorum. Araştırma bu kadar zor olunca, ortaya çıkan eserlerin niceliği ve niteliği de düşüyor. Böylece meydan hamasete, vatan-millet edebiyatına kalıyor. <b><br/><br/>***</b> <br/><br/>“Geçtiğimiz yılın ortalarında, internette, bir Avustralya üniversitesinin Çanakkale Savaşı tarihi ile ilgili enstitüsünün başkanı olan bir Avustralyalı profesörle tanıştım. Birkaç kez karşılıklı yazışmadan sonra, bu Avustralyalı akademisyenin Ortadoğu Teknik Üniversitesi (ODTÜ) Tarih Bölümü ile anlaşma yaptığını; bölümün eski yazı bilen iki görevlisinin kendileri için Genelkurmay Askerî Tarih ve Strateji Etüd Başkanlığı’nın (ATASE) arşivinde çalışmaya başladığını; bu çalışmalardan elde edilen bilgilerin İngilizceye çevrilerek Avustralya’daki üniversiteye yollandığını öğrendim. <br/><br/>Bu iş, bazılarına göre 100.000, kimine göreyse 500.000 dolar karşılığı yapılıyordu. Ancak; bu paranın kim tarafından alındığı belli değildi. İşi yapanın ODTÜ olduğu açık ve net olduğundan, tahsilâtı da onların yaptığını düşünmek yanlış olmazdı. <br/><br/>Ancak; bu iş sadece Avustralya üniversitesinin isteği-ODTÜ’nün de kabul etmesiyle olacak bir iş değildi. Projenin gerçekleşmesi için bir üçüncü makamın da onayı gerekiyordu: ATASE’nin onayı... Bu makam projeye ‘olur’ vermezse, kimse bir şey yapamazdı... <br/><br/>Bu sorunun yanıtını öğrenmek için, 2008 yılının başında, Bilgi Edinme Yasası çerçevesinde internet kanalıyla Genelkurmay’a başvurdum ve aşağıdaki sorularımın yanıtlanmasını talep ettim: <br/><br/>“Sayın ilgili, <br/><br/>1- Kurumunuzda, yukarıda tarifi yapılan biçimde bir araştırmanın bulunup bulunmadığı; <br/><br/>2- ATASE’nin söz konusu iki üniversite arasındaki ilişkiyi bilip bilmediği; <br/><br/>3- ODTÜ Tarih Bölümü’nün ATASE’den hangi gerekçelerle araştırma izni aldığı; <br/><br/>4- Söz konusu çalışmanın kaç uzman katılımıyla yapıldığı; <br/><br/>5- Bu kişilerin, eski yazıyı mükemmel biçimde bilip bilmedikleri ve Çanakkale savaşı tarihi konusunda uzman olup olmadıkları; <br/><br/>6- Bu kişilerin, ATASE arşivlerinde günümüzdeki çalışma şartlarına (eski yazı uzmanlığı, akademisyen olma, kurum yazısı ve senede azami 30 gün çalışma izni) bağlı kalıp kalmayacakları; <br/><br/>7- Avustralya üniversitesinin elde etmek istediği belgelerin neler olduğu; <br/><br/>8- Aynı belgelerin daha önce ATASE ya da başka yerli bir kurum veya araştırmacı tarafından incelenip incelenmediği; incelendiyse belge içeriklerinin sınıflandırılmasının yapılıp yapılmadığı (gizli/gizli değil); <br/><br/>9- Eğer incelenmişlerse, bunların yayınlanıp yayınlanmadığı; eğer incelenmemişlerse, niçin ilk kez yabancı bir ülke üniversitesine açıklandıkları; <br/><br/>10- ODTÜ Tarih Bölümü tarafından incelenen bu belgelerin hangi formlarda (fotokopi mi yoksa özet çıkarılma mı) Avustralya’ya yollandığı konularında tarafıma, bir yanlış anlamaya yol açmaması için, açık ve anlaşılır bilgi verilmesini rica ederim.’ <b><br/><br/>İşi yokuşa sürmek mi?</b> <br/><br/>Bu yazıma bir ay sonra verilen yanıtla ‘kimlik bilgilerimden gazeteci olduğumun anlaşıldığı ve başvurumu yazılı olarak yapmam gerektiği’ bildirildi... Üşenmedim, bu kez de yazılı olarak postayla başvurdum. Tekrar bir ay daha geçti ve benden yine ‘yazılı olarak başvurmam’ istendi. Başvurumu yeniledim ama bir ay sonra ‘aynı başvuruya daha önce yanıt verilmişti’ denilerek reddedildiğim bildirildi. Ben de bunun üzerine, günün Genelkurmay Başkanı Yaşar Büyükanıt’a da durumu anlatan bir mektup yazdım. Ancak hiç yanıt alamadım. <br/><br/>Derken, bir sabahın erken saatlerinde cep telefonumdan arandım. İyi günler dileyen bir erkek, Genelkurmay’dan aradığını söyleyerek kendini tanıttı. Bir albaydı ama uyku sersemi ismini anlayamadım. Beni aradığı cep telefonunun numarası kendi telefonumda belirmişti; bu yüzden ismini tekrar sormadım. <br/><br/>Bu albay, kısaca Genelkurmay adına üzüntülerini bildirdi ve yazışmalarımızda yaşanan anlaşmazlık nedeniyle özür diledi. Sorduğum sorularla ilgili konunun incelendiğini, en kısa zamanda tarafıma bilgi verileceğine söz verdi. İlgisine teşekkür ettim ve konuşmayı bitirdik. <b><br/><br/>Kısa ve anlaşılmaz bir cevap</b> <br/><br/>Çok geçmedi, Genelkurmay’dan yeni bir e-posta aldım. Konuyu kendilerince noktalıyorlardı: <br/><br/>“Gazeteci Ahmet Yetkin İŞCEN’in 12 Mayıs 2008 tarihli yazısı. <br/><br/>1. İlgi ile söz konusu bilgi edinme taleplerinize ilişkin olarak yapılan araştırma neticesinde elde edilen bilgiler müteakip maddelerde sunulmuştur. <br/><br/>2. Orta Doğu Teknik Üniversitesi araştırmacıları; Genelkurmay Askerî Tarih ve Stratejik Etüt (ATASE) Başkanlığı arşivinden, Bakanlar Kurulu’nun 31 Ocak 2002 tarihli ve 2002/3681 sayılı “Devlet Arşivlerinde Araştırma ve İnceleme Yapmak İsteyen Türk veya Yabancı Uyruklu Gerçek veya Tüzel Kişilerin Tabi Olacakları Esaslar” kapsamında faydalanmışlardır. <br/><br/>3. Tarihi ve kültürel mirasımızın korunması ve gelecek nesillere aktarılmasına verdiğimiz önem tüm kamuoyu tarafından iyi bilinmektedir. <br/><br/>4. Göstermiş olduğunuz duyarlı yaklaşım için teşekkür eder, çalışmalarınızda başarılar dileriz. <br/>GENELKURMAY BAŞKANLIĞI” <b><br/><br/>Konu kapandı mı?</b> <br/><br/>Konu belki Genelkurmay ATASE Başkanlığı açısından burada noktalanmış görünüyordu ama benim için henüz açıklığa kavuşmuş değildi. Sadece ben değil, arşivlerimizde çalışmaya, kendi tarihimizin gerçeklerine ulaşmaya çalışan sayısız akademisyen de olayın aslını merak ediyordu. <br/><br/>Soru şuydu: <br/><br/>Birileri, Avustralyalıların parasını alıp onlara belge diye her yerde bulunabilecek, daha önceden yayınlanmış, harcıâlem birtakım yayınları mı kakalıyordu?Yoksa ATASE, bugüne kadar Türkiyeli araştırmacılar/tarihçiler tarafından hiç dokunulmamış, okunmamış, incelenmemiş ve değerlendirilmemiş birtakım belgeleri Avustralyalılara mı veriyordu? <br/><br/>Eğer henüz günümüz Türkçesine çevrilmemiş birtakım belgeler Türk kamuoyuna açıklanmadan Avustralyalılara veriliyorsa, birileri açıkça ‘vatana ihanet’ suçu işliyor demekti.Yoksa harcıâlem bilgileri ‘belge’ diye vererek Avustralyalıları mı dolandırıyorduk? <b><br/><br/>Bunların hangisiydi?</b><b> </b><br/><br/>Bir süre sonra internette rastladığım bir adres, bu konuyu da açıklığa kavuşturdu. Meğer bizden başka herkes biliyormuş neler olup bittiğini... <br/><br/>Avustralya’nın New South Wales eyaletinin Royal United Services Enstitüsü ile Macquarie Üniversitesi’nin yayınlarında, benim Genelkurmay’dan bir senedir öğrenmeye çalıştığım bilgiler açıkça anlatılıyordu... (İlgilenenler, bu bilgileri şu adreslerden öğrenebilirler: <a href="http://www.rusinsw.org.au/Papers/20080226.pdf">http://www.rusinsw.org.au/Papers/20080226.pdf</a> ve <a href="http://www.pr.mq.edu.au/macnews/MUN_PDFS/200602.pdf">http://www.pr.mq.edu.au/macnews/MUN_PDFS/200602.pdf</a>) <br/><br/>Harvey Broadbent isimli Macquarie Üniversitesi profesörü yazar, araştırmacı, yapımcı bir akademisyen; <i>Gallipoli: The Fatal Shore</i> isimli kitabı için 2003’te Genelkurmay arşivlerinde araştırma izni almış ve burada bir süre çalışmış. Prof. Broadbent, bu çalışma sırasında elinden geçen belgelerde Enver Paşa’nın imzasını görmüş.16 Haziran 1915 tarihini taşıyan bu belgede Enver Paşa, Boğazlar kumandanı Alman generali Guido von Usedom’a bazı emirler veriyormuş... <br/><br/>Prof. Broadbent, bunun üzerine, Türk askerî arşivinin hayli değerli belge ve bilgiler içerdiğine; bunların araştırılması halinde o güne kadar tamamen Avustralya, İngiliz ve Fransız bakış açısından yazılmış Gelibolu Harekâtı tarihinin çok daha zenginleşeceğine karar vermiş. Bu kararla yola çıkan Prof. Broadbent, hem kendi çalıştığı üniversiteye, hem de Avustralian War Memorial’a (AWM) bir proje sunarak bunu kabul ettirmiş... <b><br/><br/>100. Yıl kitabını kim yazacak?</b> <br/><br/>Bu proje için Türkiye’den Ortadoğu Teknik Üniversitesi’yle ilişkiye geçmiş, üniversitenin tarih bölümünün desteğini almışlar. 2007’de başlatılan bu proje, ilk 5 yılı için de ‘fonlanmış’... Bu fonlamanın miktarı verilmiyor... Elden geçirecekleri kaynakların şunlar olduğunu açıklamışlar: <br/><br/>- Türk Genelkurmayı Arşivi’nde bulunan hayli çok miktarda orijinal belge koleksiyonu, <br/><br/>- Osmanlı subaylarının yayınlanmış günlük ve hatıratları, <br/><br/>- Yayımlanmamış günlük ve hatıratlar, <br/><br/>- Türk Genelkurmayı’nın Resmî Tarihi, <br/><br/>- TBMM Kütüphanesi’nde saklanan gazete arşivleri, <br/><br/>- Kızılay Arşivi. (Bu arşiv bugüne kadar hiç ellenmemiş ve tasnif edilmemiş şekilde, sandıklar ve çuvallar içerisinde Kızılay’a ait depolarda çürüyor... Geçmiş yıllarda yaşanan bazı belge hırsızlığı olaylarından ağzı yanan yönetimin araştırmaya izin vermediği de biliniyor.) <br/><br/>Avustralyalı uzmanların amacı ATASE’deki Gelibolu belgeleri arasından seçtikleri belgelerle Çanakkale Savaşları’nın 100. Yıldönümü olan 2015 yılında bir kitap yayınlamak... <b><br/><br/>ATASE’nin alanına girmeyen konular neler?</b> <br/><br/>Ben bu bilgileri sindirmeye çalışırken Genelkurmay Başkanlığı, malum ATASE olayıyla ilgili nihayet bir yanıt verdi. <br/><br/>‘TC Genelkurmay Başkanlığı’ antetli bir kağıda yazılmış olmasına rağmen altında hiçbir isim ve makam adı bulunmayan (bu bir Genelkurmay âdetiymiş) bu yanıt, bir senedir sürdürdüğüm kuşkumu da kanıtladı. <br/><br/>Aşağıdaki üç paragraflık yanıt, yakın tarihimizi içeren belgelerin ne derece korunduğunu ve bu belgeleri korumakla mükellef makamların ne kadar vurdumduymaz olduğunun belgesidir. <br/><br/>‘Söz konusu talebinizle ilgili olarak yapılan inceleme neticesinde, <br/><br/>-ODTÜ Tarih Bölümü’nün, Maquarie Üniversitesi ile birlikte yürüttükleri Çanakkale Muharebeleri konusunda doküman hazırlamak üzere, ODTÜ Tarih Bölümü Öğretim Görevlisi Murat ULUĞTEKİN ve Dr. Selçuk DURSUN’un çalışmaları için ODTÜ tarafından 15 Eylül 2005 tarih ve 24 Temmuz 2007 tarihli yazılarla izin talebinde bulunulmuştur. <br/><br/>-Bakanlar Kurulu’nun 31 Ocak 2002 tarihli ve 2002/3681 sayılı Devlet Arşivlerinde Araştırma ve İnceleme Yapmak İsteyen Türk veya Yabancı Uyruklu Gerçek veya Tüzel Kişilerin Tabi Olacakları Esasları Belirleyen kararı ve Genelkurmay Askerî Tarih ve Stratejik Etüt Başkanlığı Görevleri Özel Yönergesi kapsamında yerli ve yabancı araştırmacılara açık olan Birinci Dünya Harbi Koleksiyonundaki belgelerde çalışmak üzere söz konusu kişilere gerekli izin verilmiş ve 19 Ekim 2007 tarihinde de çalışmalarını tamamlamışlardır. <br/><br/>-ODTÜ Tarih Bölümünce görevlendirilen adı geçen araştırmacılar dışında başka hiçbir yabancı araştırmacı bu proje kapsamında Genelkurmay Askerî Tarih ve Stratejik Etüt Başkanlığı Arşivinde çalışmamıştır. <br/><br/>-Başvurunuzda belirttiğiniz diğer konular, Genelkurmay Askeri Tarih ve Stratejik Etüt Başkanlığının ilgi alanına girmemektedir...’ <b><br/><br/>Yani neymiş?</b><b></b> <br/><br/>1-Avustralyalı Prof. Broadbent, Eylül 2005’te kendi kitabına kaynak oluşturmak için izin alarak çalıştığı ATASE’de bazı belgeler görmüş; ülkesine döndüğünde kendi üniversitesi ve AWM’nin desteğini sağlayarak bu projeyi devreye sokmuş. Broadbent, 2007 Temmuzu’nda ODTÜ’yü ATASE’de çalışma izni almaya ikna etmiş ve bu üniversitenin Tarih bölümünün görevlendirdiği iki eleman da 2,5 ay içinde işi bitirivermişler... Proje 19 Ekim’de sona ermiş... <br/><br/>2-Gerek izinlerin alınması, gerekse araştırmanın bu kadar hızlı bitirilmesinin altında ‘yangından mal kaçırmak’ gibi bir niyet yoksa Genelkurmay ya bu iki üniversite ile birlikte çalışıyor, ya da bizim gibi saf vatandaşları kandırıyor olmalı. Çünkü ATASE’ye üniversite görevlisi akademisyenin bile girmesi uzun formalitelere bağlı. Dolayısıyla, Prof. Broadbent’in ATASE’de anlattığı gibi kapsamlı bir araştırmanın yapılması için, değil 2,5 ay, 2,5 sene bile yeterli bir zaman değil. <br/><br/>3-Ben de zaten ‘ATASE’ye yabancı araştırmacılar sokuluyor’ dememiştim. Tam tersine, her ciddi araştırmacının girebilmesini isterim. Bu olayda, Avustralyalılar, ODTÜ elemanlarını kullanmışlardır. Arşive giren, iki ODTÜ görevlisidir. <br/><br/>4-ATASE’nin ‘ilgi alanına girmeyen’ konular ise şunlar olmalı: <br/><br/>- Avustralyalılara söz konusu belgelerin birer kopyasının CD’lerde verildiği belirtilmektedir. Avustralyalılara bu proje çerçevesinde sağlanan ayrıcalıklar nelerdir? <br/><br/>-Bu yabancı araştırmacıların elde ettiği arşiv dokümanları daha önce herhangi bir Türk akademisyen veya araştırmacının incelemesine açılmış mıdır? Açıldıysa, bu Türk uzmanlar kimlerdir, isimleri nedir? <br/><br/>-Adı geçen profesörün iddia ettiği gibi, ‘ilk kez incelenen’ bu belgelerin kullanımı niçin yabancılara bırakılmıştır? <br/><br/>-Bu hizmet için Avustralya üniversitesi ve AWM’den kaç yüz bin dolar alınmıştır? <br/><br/>-Bu proje, Türk kamuoyuna herhangi bir yolla (Genelkurmay internet sitesinden duyuru, ajans haberi, basın açıklaması, haber, vs) açıklanmış mıdır? <br/><br/>Şimdi ben, ATASE Başkanlığı’nın ilgi alanına girmeyen(!) bu soruları bir de eskinin Hilal-i Ahmer’ine, yani bugünkü Kızılay’a soracağım...” <br/><br/>Yetkin İşcen gibi ben de merakla ATASE’nin ve Kızılay’ın cevaplarını bekliyorum. <b><br/><br/>***</b> <b> </b> <br/><font size="4"><strong><br/>Okuyucu mektupları   <br/></strong></font><br/>Küfür ve tehdit mektuplarıyla çok kişisel konulara girenler dışında, yazılarıma olumlu ya da olumsuz tepki veren okuyucularıma mutlaka ve hemen cevap yazıyorum. Nitekim 16 ay içinde üç binden fazla maili cevapladım. Bazısı lisansüstü veya doktora tezine konu olabilecek sorulara verdiğim cevapların muhatapları tarafından tatmin edici bulunmadığını ise ezici çoğunluğun mesajımı aldıklarına dair kısa bir notu bile benden esirgemesinden anlıyorum:)) Şaka bir yana birkaç yazışmadan sonra genel olarak belli bir noktada buluşuyoruz. <br/><br/>Büyük ayıbım ise şu: Hapishanelerden mektupla yazanlara cevap veremiyorum. Öncelikle mektuplaşmanın düzenli olmasını beklediklerini ima ederek, daha başından gözümü korkuttukları için. Görüş bildirmemi istedikleri hikâyeler, şiirler, resimler, makaleler, roman taslakları da eklenince cesaretim iyice kırılıyor. Bir de bilgisayarla değil elle yazıp, postaya verme zorluğu var. Beni affedeceklerini sanmıyorum ama onları cevapsız bıraktığım için sürekli vicdan azabı çektiğime inanmalarını isterim. Bunun dışında benden cevap almayanlar varsa, bunun tek nedeni mesajlarının veya mektuplarının elime geçmemesidir. <br/><br/>Bu hafta birkaç okur mektubunu sizinle paylaşmak istiyorum. <b><br/><br/>Süryaniler Asuri mi Arami mi?</b> <br/><br/>14 Aralık 2008 tarihli “Mezopotamya’nın kadim halkı: Süryaniler” başlıklı yazıma yönelik eleştirisine “yazınızdaki hangi hatayı yazayım? İçinde o kadar çok var ki!” diye başlayan Avrupa Süryaniler Birliği (ESU) Yönetim Kurulu Üyesi Tuma Çelik, “Bugün özellikle diasporada, tarihlerini Babil ve Asur kültürlerine götürenlerle, ilk Hıristiyan topluluklarından Aramilere götürenler arasında ateşli bir tartışma sürüyor. Bu gruplardan ilki politik, ikincisi dinsel vurgularıyla dikkati çekiyor” yorumuma itiraz ediyor ve Süryanilerin Asuri kökenli değil, Arami kökenli olduğunu, Aramilerin de Orta Asya’dan gelen bir halk değil, Sami halklarından olduğunu söylüyor, benim Türkiye’nin resmî görüşünü savunan ısmarlama bir yazarla (?) aynı safa düştüğümü belirtiyor. Bu eleştirilerin benzerini, Mardin Süryani Metropoliti de telefonla yapmıştı. (Adını not almayı ihmal ettiğim için beni bağışlasın.) Tuma Çelik, dinsel konularda da benimle aynı düşünmediğini belirtiyor ve ‘doğru’ bilgiler için <i>Mezopotamya Uygarlığında Süryani Halkı</i> (Bethil Yayınevi, Ankara 2008) adlı kitabı öneriyor. Ben de sözü kitaba bırakıp kenara çekiliyorum... <b><br/><br/>Mescid-i Aksa’yı kim yaktı?</b> <br/><br/>8 Şubat 2009 tarihli “Münferit (!) antisemitizm vakaları” başlıklı yazımla ilgili olarak bir okurum şunları yazdı: “1969’da Müslümanlarca kutsal sayılan Mescid-i Aksa’yı fanatik bir Yahudi’nin kundakladığı iddiası İslam Konferansı Örgütü’nün (İKÖ) kuruluşuna hizmet ve temel teşkil etmiş olan ‘kutsal bir yalan’dır. Zira yangını çıkartmaya çalışan Michael Dennis Rohan ne İsrailli ne de Yahudi’ydi! O meczup Avustralyalı bir Hıristiyan’dı. (Bu konuda ayrıntılı bilgiyi <a href="http://en.wikipedia.org/wiki/Michael_Dennis_Rohan" target="_blank">http://en.wikipedia.org/wiki/Michael_Dennis_Rohan</a> adresinde bulabilirsiniz.) İKÖ kuruluş bildirgesini 14-16 Mart 2008 tarihlerindeki oturumda yenilediği için, web sitelerinde orayı bir ‘Yahudi’nin yaktığını (artık) söylemiyorlar. Ama başlangıçta bunu aynı Erbakan gibi bol bol kullandılar. Ben, Rohan’ın Kudüs’e hacca gelen bazı kişilerde tezahür eden ‘Kudüs Sendromu’ndan muzdarip olduğunu tahmin ediyorum.” <br/><br/>‘Kudüs Sendromu’ Kudüs’ü ziyaret eden hacı ve turistlerin şehrin kutsal atmosferinden aşırı şekilde etkilenerek kendilerini kutsal kitaplarda zikredilen şahsiyetlerden biri sanma veya kitapta zikredilen misyonlardan biri ile yükümlü sayma gibi bir zihinsel rahatsızlığın adı. Sayın okurum haklı, Michael Dennis Rohan’ı ‘Yahudi’ diye takdim etmem yanlış olmuş ancak Rohan’ın eyleminin arka planı konusunda daha derin araştırmalar yapmam gerektiğini düşünerek, şimdilik burada kesiyorum. <b><br/><br/>Zekât ve sadakanın rolü</b> <br/><br/>15 Şubat 2009 tarihli “Sosyal devlet mi, sadaka devleti mi?” başlıklı yazımda “zekâtla yoksulluğun giderildiği bir dönem olmamıştır” ve “sadaka günümüzdeki korkunç yoksulluğa çare olacak bir yöntem değildir” şeklindeki ifadelerimi eleştiren Alper Alper rumuzlu okuyucum İslam fıkhı ansiklopedisi olarak nitelediği <i>Vehbe Zuhayli</i>’de Osmanlı Devleti’nde ne kadar zekât toplanıyordu, yoksulluğa etkisi var mıydı gibi konuların cevabını bulabileceğimi belirttikten sonra “İslam tarihinde yoksulluk yok muydu? Elbette vardı. Zalim halifeler, gaddar valiler, yalancı peygamberler bile vardı. Bunu için Ahmet Cevdet Paşa’nın <i>İslam Tarihi</i>’ne bakabilirsiniz. Ama iki şeyi birbirine karıştırmayın. Ben tüm İslam tarihi güllük gülistanlıktı demiyorum ki. Dediğim şu: Zekâtın adil ve etkili biçimde uygulandığı dönemlerde zekât müessesesi amacına ulaşmış, refah ve sosyal adaleti sağlamıştır... Ömer bin Abdülaziz dönemini örnek verebilirim... Belki zekât hakkında iyi şeyler yazmak İslam’ı övmek olacağından o da size zor gelmiş olabilir yetiştiğiniz çevre ve edindiğiniz dünya görüşü itibariyle. Maalesef aydınlarımızın duçar oldukları kırılma noktası bu alan. Gönül ister ki ne olursa olsun hakikatin muhteşemliği parlasın. Ama her zaman mümkün olmuyor...” diye bitirmiş eleştirisini. <i><br/><br/>Tarih Lenk</i> kitabının yazarı Hakan Erdem’in ve diğer okurlarımın eleştirilerini önümüzdeki haftalara bırakıyorum. Herkese iyi pazarlar...</p>

<br/>


<div id="taraf_not">
</div>

</div>


</div>
