# Nerede o asrî Cumhuriyet baloları!

*Ayşe Hür 31.10.2010*

<div class="yazi"><img align="left" alt="Nerede o asrî Cumhuriyet baloları!" border="0" src="http://www.taraf.com.tr/fotoraflar/makaleler/nerede-o-asri-cumhuriyet-balolari_4620_orijinal.jpg" style="border-right-width:10px; border-color:#FFFFFF"/><p><b>Cumhuriyet’in 87. yıldönümünü, aynen geçen yıl olduğu gibi, demokrasi, laiklik, hukuk, anayasa, ordu-devlet-toplum ilişkileri, eğitim konusundaki derin tartışmaların; Kürt Meselesi, Ergenekon Davası, Kıbrıs, Ermenistan ve AB ile tıkanan ilişkilerin ve daha nice sorunun gölgesinde ‘kutladık’. Bu yıl bunlara bir de Cumhurbaşkanı Abdullah Gül ve tesettürlü eşinin ev sahipliği yaptığı ‘29 Ekim Resepsiyonu’ krizi eklendi. Bu olay vesilesiyle ilgilenenlere bir zamanlar Kemalistlerin ne tür davetleri tercih ettiğini anlatmak isterim. <br/><br/></b>Falih Rıfkı Atay, <i>Çankaya</i> adlı eserinin ‘Değişen Hayat’ başlıklı bölümüne şöyle girer: “Tarih der ki: Japonlar bağımsızlanmak ve kuvvetlenmek için medeniyetlerini değiştirmek zaruretini duydular. (...) Bu ilk devirde Japonlar adeta kendilerinden soğumuşlar, şiddetli bir garp taklitçiliğine kapılmışlardı. Kadınlı erkekli suvareler, maskeli balo, smokinle lokantaya gitmek gibi şeyler hemen kibar adetleri arasına girdi. Radikal bir ahlak devrimi yapmak, kadını kölelik ve dişilikten kurtarmak fikirleri aldı yürüdü. Frenge benzemek için saçlarını kıvırtanlara, mavi gözlü olmadıklarına esef edenlere sık sık rastlanmakta idi. Bir büyük Japon muharriri, ‘Japon ırkı beyaz ırktan aşağıdır, bu aşağılıktan kurtulabilmek için Avrupalı kanı ile aşılanmalıyız’ diyordu. Japonlar garplı tefekkürün sathi bir taklitçiliğine kapıldılar. İlk tepki 1889’da duyulmuştur. Ondan sonra Japonluğun yaradılış dönemi gelir...” </p>
<p>Bu paragrafı ilginç kılan, Kemalist Türk modernleşmesinin mimarlarından biri olan Falih Rıfkı’nın eleştirdiği Japon modernleşmesi ile Türk modernleşmesi arasındaki büyük benzerliğin farkında değil gibi davranmasıdır. Örneğin şu ‘balo’ meselesini ele alalım. </p>
<p>1860’lı yıllarda İzmir ve İstanbul’da Levantenlerin balolar düzenlediği biliniyor. Özellikle 1865 yılında Pera’da (Galata-Beyoğlu bölgesi) büyük bir karnavalı takiben bir dizi balo ve neşeli toplantı yapılır. Ne var ki, Pera’yı tarumar eden 1870 yangınından sonra uzun süre balodan falan söz edilmez. </p>
<p>II. Meşrutiyet yıllarında (1908-1918 arası) kadınlı erkekli eğlenceler yeniden moda olur. Özellikle Batılı ülkelerin elçilik binalarında düzenlenen balolara Osmanlı bürokrasisi ve aydınları da katılır. 1917 Bolşevik Devrimi’nden kaçan Beyaz Rusların gelmesiyle ve 1918 Mondros Mütarekesi’nden sonra İstanbul’un işgal edilmesiyle birlikte balolar daha da önem kazanır, ama bu durum sadece İstanbul’a has kalır. </p>
<p><b><br/>İthal Batıcılık</b></p>
<p>Cumhuriyet döneminde balo geleneğini canlandıran, gençliğinde görevli olarak bulunduğu Sofya’da, sağlık nedenleriyle gittiği Karlsbad’da ve 1920’lerin başında Ankara’daki Fransız Büyükelçiliği’ndeki balolara katılma fırsatı bulan Mustafa Kemal olur. Mustafa Kemal’in modernleşme projesinde baloların çok önemli bir yeri olacaktır. Batı tarzı kadın-erkek ilişkileri, eğlence tarzı, giyim-kuşam, adabı muaşeret kuralları ve daha bir dizi yenilik bu balolar aracılığıyla topluma aktarılır. </p>
<p>Mustafa Kemal’in isteği ile sadece Müslüman erkek ve kadınların katıldığı ilk balo, 9 Eylül 1925’te İzmir’de düzenlenir. Bu küçük toplantı daha düne kadar harem-selamlık şeklinde yaşayan, kadının kamusal alandan dışlandığı, iki cinsin özgürce arkadaşlık etmelerinin ve yabancı bir ortamda birarada bulunmalarının yasaklandığı bir İslam ülkesinde ‘devrim’ niteliğindedir. </p>
<p><b><br/>İnkılâbın ilk kurbanları</b>!</p>
<p>Şevket Süreyya Aydemir’e göre Ankara’daki ilk balo 29 Ekim 1925 tarihinde Şengül Hamamı’nın yanındaki Türk Ocağı binasında düzenlenir. Ocak eski bir Ermeni okuludur. (Falih Rıfkı Atay’a göre eski bir Rum okuludur.) Balo gecesi, harap binanın duvar diplerine dizilmiş sandalyelerde sus-pus oturan, sessiz, kadınsız küçük topluluk adeta bir ‘mevlit’ görüntüsü arz etmektedir. Kadınsız balonun fiyasko ile sonuçlanması üzerine bu sefer Gazi Orman Çiftliği’ndeki istasyon binasında bir balo düzenlenir. Gazi konuklarını trenle götürür binaya. Yolda vagonları dolaşarak konuklarını selamlar. Ama topu topu üç kadın vardır. Yakup Kadri (Karaosmanoğlu), Falih Rıfkı ve Ruşen Eşref (Ünaydın) Beylerin eşleri... Gazi onların kompartımanına gelince Yakup Kadri’nin eşi Leman Hanım atılır: “Paşam bu inkılâbın kurbanları yalnız biz miyiz? Hani yaver beylerin, mebus beylerin, vekil beylerin hanımları?”</p>
<p>Kadın eksiği, Fresko Barı’ndan getirilen kadınlarla tamamlanmak istenince bu sefer, üç hanım salonu terk etmeye kalkarlar. Sıra dansa gelir. Gazi önce Falih Rıfkı’nın eşi Şefika Hanım’ı dansa kaldırır. Onu Yakup Kadri ve Saliha Eşref çifti takip ederler. Ancak yerler öylesine acemice cilalanmış ve sabunlanmıştır ki, Gazi ile Şefika Hanım birden kendilerini yerde bulurlar. Onların üstüne de Yakup Kadri ve Saliha Hanım düşer. İddiaya göre Mustafa Kemal, Yakup Kadri’nin kendisini mahcubiyetten kurtarmak için mahsustan yere yıkıldığını düşünerek memnun olur.</p>
<p>Falih Rıfkı duruma açıklık getirir: “Hâlâ gözümün önündedir. Salonun bir tarafında kadınlar, bir tarafında da erkekler toplu olarak oturmuşlardı. Ayakta yalnız birkaç uyanık hanım vardı. Kadınlar büfeye gidip bir şey yemek için bile kımıldamıyorlardı. Hiç kimse kimseye ailece takdim edilmiyordu. Kadınlar erkeklerinin göz hapsinde idiler. Mustafa Kemal bize ‘Çocuklar, ayaktaki hanımlara itibar ediniz. İkram ediniz. Oturanları kıskandıralım. Yavaş yavaş hepsi kalkar,’ diyordu. Yavaş yavaş hepsi, fakat o akşam değil, bir iki yıl içinde yerlerinden kalktılar ve topluluğa karıştılar.” </p>
<p><b><br/>“Çok Yaşa Gazi Paşa” Barı</b></p>
<p>1928 sonrası balolarının Ankara’daki en meşhur mekânı Mustafa Kemal’in özel isteği ve önerileriyle kurulan Ankara Palas’tır. Otelin bahçesinde ünlü caz orkestraları çalar, aynı anda bin kişiyi ağırlayabilecek salonlarında dans edilir, ‘Çok Yaşa Gazi Paşa Barı’nda içkiler yudumlanır. </p>
<p>Balo işi öylesine tutmuştur ki CHP, Türk Ocağı, Himaye-i Etfal (Çocuk Esirgeme Kurumu), Hilal-i Ahmer (Kızılay), Kadınlar Birliği, Şehir Belediyesi, Turistler Derneği, Hayvanları Koruma Derneği, Farmasonlar, Tabipler Odası, Türk Hava Kurumu ve gazeteler de balolar düzenlerler. Yine Falih Rıfkı’nın anlatımıyla “Kadın hürriyeti ile Ankara bozkırının katı ve sert yüzü güler. Ağır ağır yerleşen ecnebi elçilikler, şehir hayatının gelişmesine yardım ederler. Davetlerde kadın sayısı gittikçe artar. Hanımlar bu türlü toplantıların yeni şartlarına kolaylıkla alışırlar...” </p>
<p><b><br/>Baloya katılmak kolay mı?</b></p>
<p>Dönemin gazete haberlerinde balo haberleri ya baş sayfada, ya da iç sayfalarda ilanlar halinde verilerek, halkın sosyal hayata damgasını vuran baloya katılımı sağlanmaya çalışılır. Bazen balolara gitmek için gazetelerin dağıttığı kuponları biriktirmek gerekir. 31 Aralık 1929 tarihli <i>Hakimiyeti Milliye</i>’de yayımlanan bir ilanda Üç Maske Barı’nda düzenlenecek balodaki etkinlikler şöyle sıralanmaktadır: “Kuyruksuz eşek, çiçek harbi, konfeti yağmuru, kartopu harbi...” </p>
<p>Balolar aynı zamanda bir şıklık ve gösteriş yarışının da olduğu yerler haline gelir. Kıyafetler ya Avrupa’dan ısmarlanır ya Paris’ten getirilen modeller uyarınca İstanbul’daki terzilere diktirilir. Böylece balolar geniş kitlelere günün moda deyimiyle, neyin ‘in’, neyin ‘out’ olduğu konusunda fikir verirler. </p>
<p>Ancak ilk dönemlerde, pek çok kişi balo adabına ayak uydurmakta güçlük çekecektir. Balo mekânının kapısında ayaklarındaki yumuşak mestleri bellerine sokup frakın kuyruğuyla gizleyen ama ilk turu attıktan sonra ayaklarını sıkan rugan ayakkabılarını çıkarıp tekrar mestlerini giyen kaymakamlar, ilk danslarında kaskatı olan başörtülü ama dekolte kıyafetli kadınlar, nedense her baloda mutlaka hastalanarak baloya katılamayan mülki idareciler, eğlenceli balo öykülerinin kahramanı olurlar. </p>
<p>Öte yandan Osmanlı sarayının teşrifat düzenini bilen son dönem vekiller Cumhuriyet balolarını “kasaba panayırı düzeyinde” görürler. Onlara göre, Cumhuriyet insanı “nerede, nasıl davranacağını bilmez, vals ve tangodan sonra zeybek oynar...” </p>
<p><b><br/>Aksa-yı garptan Asya’ya</b></p>
<p>Tahmin edileceği gibi esas olarak elitlerin katıldığı bu davetler “sınıfsız ve imtiyazsız bir kitleyiz” masalını tersine çeviren bir rol oynar. Örneğin Yakup Kadri’nin mimari kodları kullanarak Kemalist rejimin eleştirisini yaptığı <i>Ankara</i> romanında, Selma Hanım’ın evindeki “çılgın balodan” çıkan Neşet Sabit, fakir mahallelerinden birinde yürümekteyken ellerinde fenerlerle yürüyen bir kalabalık görür ve onların yatsı namazından sonra okunacak mevlide gittiklerini öğrenerek, kendisi de kafileye dâhil olur. Yakup Kadri, Neşet Sabit’in içinde bulunduğu ikilemi şu sözlerle özetler: “Genç adam yarım saat evvel ‘aksa-yı garpta idi. Şimdi, tam Asya’nın, bir de <i>ortaçağ</i> Asya’sın göbeğindedir. Bu kadar ivicaçlı (kıvrımlı) bir cemiyet içinde doğru yolu nasıl bulmalı? Bu mevlûda gidenler mi haklıdır, o salonda dans edenler mi?” Cevabı yine kendisi verir: “Onun milli idealine göre vücut bulması lazım gelen yeni Türk cemiyetinin üslûbu, ne bu kerpiç duvarlar arasında bir örümcek gibi yaşayanlardan, ne de iğreti bir dekor içinde kurulmuş kuklalar gibi zıplayanlardan örnek alabilirdi. Türk inkılâbının vakarlı ve ahenkli ruhu, kendine layık ifadeyi çok daha canlı, çok daha şahsiyetli bir mimaride aramaktadır.” </p>
<p>87 yıldır aynı sorular etrafında dönüp durmamız ne acıklı...</p>
<p><b><br/>İmperyal Sineması’nda dans</b></p>
<p>Balolarla birlikte günlük hayata dans girer. Gazetelerde vals, tango, fokstrot, çarliston, rumba, samba, one-step, black bottom gibi dansların nasıl yapılacağı fotoğraflarla veya çizimlerle anlatılır, dans kursları açılarak dans etme modası tüm Türkiye’ye yayılır. Öyle ki, dans yarışmalarında bayılanlar, hatta hastaneye kaldırılanlar olur. </p>
<p>1926’da Şehzadebaşı’daki İmperyal Sineması kız ve erkek mekteplilerin dans yeri olurken, Laleli’de meydanlar açık dans alanları haline gelecektir. Aynı yıl Türkiye’ye gelen Macar üniversite öğrencilerinin, Türk kız öğrencilerle dans etmesi muhafazakâr kesimlerce “örf ve âdetlerimize ve ahlaka mugayir olduğu” için şiddetle protesto edilir. Ancak yöneticiler kararlıdır. Olay bir yıl uyumaya bırakıldıktan sonra 1927’de dönemin İstanbul valisi “dans salonlarında erkeklerin kadınlarla dans etmeleri kesinlikle yasaklanamaz” şeklindeki kararını açıklayarak dansı ‘Kemalist medenileştirme’ projesinin mütemmim cüzü haline getirir. </p>
<p><b><br/>Türkiye-Mısır savaşına çeyrek kala: ‘Fes Olayı’</b></p>
<p>Cumhuriyetin 9. Yıldönümü Balosu’nda yaşanan bir ‘serpuş’ krizi az daha Türkiye ile Mısır arasında savaşa neden oluyordu. 25 Kasım 1925’te çıkarılan Şapka İktisası (giyilmesi) Kanunu ile fesin yerini şapka alalı tam yedi yıl olmuştu ki, Mısır’ın Ankara Büyükelçisi Abdülmelik Hamza Bey’in Ankara sokaklarında fesiyle dolaştığı görüldü. Hamza Bey bununla da kalmamış, 29 Ekim 1932 günü yapılan resmigeçide, aynı gün Ankara Palas’ta Atatürk’ün verdiği akşam yemeğine ve ardından CHP’nin ev sahipliğini yaptığı Cumhuriyet Balosu’na da başında fesle katılmıştı. </p>
<p>Türk halkını şapkaya alıştırmak için İstiklal Mahkemeleri’ni bile devreye sokmaktan geri durmayan bir liderin bu meydan okumaya katlanması düşünülemezdi elbette. Olayı Mustafa Kemal ‘çözdü’. Ancak olay biraz karışıktı, çünkü ortada dört değişik hikâye vardı. </p>
<p><b><br/>Dört ayrı anlatım</b></p>
<p>O akşamki davette hazır bulunan İngiliz Büyükelçisi Sir George Clerk’in Londra’ya yazdığı rapora göre olay şöyle gerçekleşmişti: “Atatürk, Mısır Elçisi’nin yanından geçerken: ‘Kralınıza söyleyiniz, ben Mustafa Kemal, size bu akşam fesinizi çıkarmanız talimatını verdim’ diyerek, bir garson çağırmış ve elçinin fesini garsona vermiştir.” </p>
<p>Gecede hazır bulunan Fransa Büyükelçisi Kont de Chambrun ise olayı şöyle anlatır: “İki yüz kişilik davetliler arasında Mısır Elçisi’nin fesi gösterişle sırıtıyordu. Cumhurbaşkanı, arada bir, sezdirmeden fese alaycı bir göz atıyordu. Zavallı meslektaşım bunun farkına varmadı. Ama Gazi, sürükleyici müziğin temposuna ayak uydurarak masadan kalkınca Mısırlının yanından geçti ve geçerken bir kedi mırıltısını andıran usulca bir sesle kendisine bir şeyler söyledi, onun omzunu okşadı. Kendisini kucaklıyor sanmıştık ki bir de ne görelim, bir garson fesi gümüş bir tepside hızlı adımlarla götürüyordu. Tepsinin ardından bakakaldık!” </p>
<p>Dışişleri Bakanı Tevfik Rüştü (Aras) Bey’e göre ise olay şöyle olmuştu: “Reisicumhur Hazretleri yemekten sonra Mısır sefirinin yanından geçerken teveccühkâr ifadatta bulunmuşlar ve fesini çıkararak rahat edebilmesine müsaade buyurmuşlardır. Sefir bir an için tereddüt ettikten sonra fesini bizzat çıkarmış, bunun üzerine Reisicumhur Hazretleri kendisini yüzünden öpmüşlerdir.”</p>
<p>Durumu Hamza Bey’den öğrenen Mısır Dışişleri Bakanı Yahya Paşa’nın anlatımına göre ise olay şöyle gelişmişti: “Gazi yemekten sonra Mısır Elçisi’ne kesin bir dille fesini çıkarmasını söylemiştir. Üniformalı olan Elçi bu isteği yerine getirememiş, bunun üzerine Cumhurbaşkanı fesi çıkarması için bir uşağa emir vermiştir. O zaman artık fes giymemesi için Kral Fuad’a yazması yolunda Cumhurbaşkanı’nın açık ısrarı karsısında Hamza Bey fesini kendi çıkarmayı uygun görmüştür. Bu beklenmedik müdahaleyle sarsılan Elçi salonu terk etmek zorunda kalmıştır.”</p>
<p><b><br/>İngiliz kışkırtması</b></p>
<p>Hangi anlatım doğrudur bilinmez ama tarihe ‘Fes Olayı’ olarak geçen bu gerginliğin sonunda Mısır’la Türkiye neredeyse savaşın eşiğine gelecekti. Olayın ertesi günü Tevfik Rüştü Bey, elçiyi ziyaret ederek gönlünü almış, konunun gazetelere yansımaması üzerine de olay kapandı sanmıştı. Ancak 11 Kasım 1932 günü <i>Daily Herald</i> adlı İngiliz gazetesi bombayı patlatacaktı: “Bir fes diplomatik fırtına koparacak!” </p>
<p>Aynı gün öğleden sonra <i>Evening Standard</i> adlı bir başka İngiliz gazetesi “Bir fes yüzünden Türkiye ile Mısır arasında kavga çıkıyor... İnsan şaşırıyor (...) Ama Mustafa Kemal fes görünce, kırmızı paçavra görmüş bir boğa gibi oluyor...” diye yazıp, İngiliz <i>Reuter</i> ajansı da haberi Kahire’ye telleyince Mısır’daki muhalif basın olayı ‘milli dava’ya dönüştürecekti. </p>
<p><b><br/>Mustafa Kemal gönül alıyor</b></p>
<p>Ankara’nın olayı önce inkâr etmesi, sonra da küçümsemeye kalkması Mısır’ı iyice kızdırdı. Mısır Türkiye’ye çok sert bir nota verdi. Türkiye notayı duymazlıktan geldi. </p>
<p>Gerginliğin giderek artması üzerine Kahire’deki İngiliz Yüksek Komiseri Sir Percy Loraine duruma el koydu. 29 Aralık 1932 tarihinde, İngiliz Yüksek Komiseri’nin telkinleriyle yumuşatılmış ikinci Mısır notasının verilmesiyle olay görünüşte kapandı. Nitekim 2 Ocak 1933’te İngiltere’nin Ankara Maslahatgüzarı Londra’ya şunları yazmıştı: “Kızılay’ın Yeni Yıl Balosu’nda Gazi, Mısır Elçisi’yle dostça konuştu. Artık fes olayı kapanmış demektir. Milliyet gazetesinde de Mahmut Bey (Soydan) sözde olayın halledildiğini belirten bir başyazı yayımladı.” </p>
<p>27 Mart 1933’te İngiliz Maslahatgüzarı Ankara’dan şunu rapor etti: “Cumhurbaşkanı Gazi dün gece Mısır Elçiliği’nde düzenlenen Kralın yaş günü davetine katıldı ve fes olayını nazikçe onarmış oldu.” Ancak, Fes Olayı’nın ardından Kahire Büyükelçiliği’ne atanan Ali Şevki Bey’in, 29 Ekim 1933 günü, Cumhuriyet’in 10. yıldönümü şerefine düzenlediği ‘Milli Gün’ davetine hiçbir Mısırlı bakanın katılmamasından anlaşılacaktı ki Mısırlılar olayı unutmamışlardı...</p>
<p><b><br/>Özet Kaynakça:</b> Falih Rıfkı Atay, Çankaya, Doğan Kardeş Basımevi, 1968, Şevket Süreyya Aydemir, <i>Tek Adam 1922–1938</i><b>, </b>Cilt 3, Remzi Kitabevi, 1999; Yakup Kadri. Karaosmanoğlu, <i>Ankara</i>, İletişim Yayınları,1999; Doğan Duman, “Cumhuriyet Baloları”, <i>Toplumsal Tarih, </i>C. 7, S. 37, Ocak 1997, s. 44-48; Bilal N. Şimşir, “Fes Olayı, Türkiye-Mısır İlişkilerinden Bir Sayfa (1932-1933)”, <i>Belleten</i>, Ocak-Nisan 1984, 189-190, s. 1-54.</p>
<p><b><br/>hurayse@hotmail.com</b></p>
</div>

Kaynak: [taraf.com.tr](http://www.taraf.com.tr:80/ayse-hur/makale-nerede-o-asri-cumhuriyet-balolari.htm), [web.archive.org (arşiv bağlantısı)](http://web.archive.org/web/20101101202947/http://www.taraf.com.tr:80/ayse-hur/makale-nerede-o-asri-cumhuriyet-balolari.htm)
