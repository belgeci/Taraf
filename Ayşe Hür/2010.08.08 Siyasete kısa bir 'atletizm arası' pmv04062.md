# Siyasete kısa bir ‘atletizm arası’

*Ayşe Hür 08.08.2010*

<div class="yazi"><p>“Bu hafta, Kürt çevrelerinin giderek daha sık dile getirdikleri bir konuyu; ‘kendi kaderini tayin hakkı’ ve ‘özerklik’ konusunu ele alan bir makale yazmak üzere bilgisayarımın başına oturmuştum. Ama tüm ülkeyi esir alan cehennem sıcakları yetmezmiş gibi, çatışma haberlerinin ve YAŞ krizinin körüklediği siyasi cehennemimizi düşününce, bu konuyu ileriye bırakıp,  27 Temmuz-1 Ağustos 2010 tarihleri arasında İspanya’nın Barselona şehrinde düzenlenen 20. Avrupa Atletizm Şampiyonası’nda finale kalarak, ilk beşe girerek ya da madalya alarak hepimizi sevindiren Burcu Ayhan, Meryem Erdoğan, Elvan Abeylegesse, Alemitu Bekele ve Nevin Yanıt’ın şerefine, atletizm tarihimizden birkaç yaprak çevirmeye karar verdim.”</p>
<p>Atletizm deyince akla ilk olarak koşma sporları gelir ama yürüyüş, atma ve atlama yarışları da atletizmin kapsamındadır. Tahmin edileceği gibi, atletizm dünyanın en eski sporlarından biri.  MÖ. 4.000 yıllarında Mısır’da atletizm yarışmaları yapıldığına dair kayıtlar var ama atletizmi geniş kitlelere sevdiren MÖ. 776 yılında ilk olimpiyatı düzenleyen Eski Yunanlılar oldu. Bu topraklarda atletizmin öncüleri ise 1870’li yıllardan itibaren Robert Kolej’li Amerikalı öğretmenler ve onların Rum öğrencileriydi. </p>
<h4><br/>Ara Olimpiyat’ta Osmanlılar</h4>
<p>1906 yılında, hikâyesini yanda anlattığım modern olimpiyatların 10. yıldönümü nedeniyle Atina’da düzenlenen ‘Ara Olimpiyat’a 30 kişilik bir atlet grubu katılmıştı. Heyette, İstanbul’dan sekiz Rum, İzmir’den bir Ermeni ve 10 Levanten (İngiliz), Selanik’ten 10 Rum ve bir Yahudi vardı. Yarışmalarda, Tatavla Heraklis Jimnastik Kulübünden (daha sonra Kurtuluş Kulübü) Yorgo Alibrantis, 10 metrelik ipe tırmanma yarışında 11.4 saniyelik derecesi ile dünya rekoru kırmış ancak Yorgo’nun II. Abdülhamit’in korkusundan kaydını Osmanlı olarak yaptırmamasını değerlendiren Yunanlılar Alibrantis’in başarısını kendi ülkelerinin hanesine yazmışlardı. (Bu dal, ertesi yıldan itibaren olimpiyat yarışları listesinden çıkarıldığı için, rekor hala Alibrantis’e aittir.)</p>
<p>1908’de II. Meşrutiyet’in ilanından sonra ise atletizm daha modern usullerde yapılmaya başladı; Fenerbahçe, Beşiktaş ve Anadolu kulüplerinin kurucularından Burhan (Felek) Bey’in çabalarıyla tüm ülkede yaygınlaştı. </p>
<h4><br/>Er Meydanı’nda kadın atletler</h4>
<p>Atletizm yaygınlaşmıştı ama 1912’de Stockholm’de yapılan olimpiyat müsabakalarına Osmanlı Devleti adına katılan iki Ermeni genci, Vahram Papazyan ve Mıgır Mıgıryan masraflarını kendi ceplerinden karşılamışlardı.  (Bu katılımın hikâyesini biraz sonra anlatacağım) Yine de ilginç olaylar yaşanmıyor değildi. Örneğin 1913’te, Anadoluhisarı’ndaki ‘Er Meydanı’ denilen çayırda düzenlenen yarışmalara katılan Naile, Fahriye ve Faide hanımlar “ilk Türk hanım atletleri” olarak tarihe geçeceklerdi. </p>
<p>1914-1918 yılları arasındaki Birinci Dünya Savaşı, her şeye olduğu gibi spora da sekte vurunca (örneğin 1916 Berlin Olimpiyatları iptal edilmişti, 1920 Anvers Olimpiyatları’na ise Osmanlı Devleti ‘savaş çıkaran ülkelerden biri olduğu için’ davet edilmemişti) elbette Osmanlı ülkesinde atletizm unutulmaya yüz tuttu. Ancak 1923’te imzalanan Lozan Barış Antlaşması’ndan sonra, ‘Büyük Devletler’, yeni Türkiye Cumhuriyeti’ni 1924 Paris Olimpiyatları’na çağırarak yeni bir sayfa açınca, devlet atletizme yatırım yapmaya başladı. Öyle ki Paris’teki olimpiyatlara katılacak atletlerimizi çalıştırmak üzere Almanya’dan Alexy Abrahams adlı bir uzman getirilmiş ayrıca savaş sonrasının sınırlı bütçesinden 17 bin lira ayrılmıştı. Bu tarihten sonra atletizm popülerleşti ve özellikle İstanbul bölgesi çok başarılı atletler çıktı. </p>
<h4><br/>Balkan Oyunları’ndaki başarılar</h4>
<p>Bu ilginin ilk meyvesi, 1930 yılında Atina’da düzenlenen Balkan Oyunları’nda Semih adlı atletimizin (1934’te Türkdoğan soyadını aldı) 100 metre yarışında aldığı ikincilik madalyası oldu. Aynı oyunlarda 4x100 bayrak takımımız da üçüncü olmuştu. Bunu 1931 ve 1932 Balkan Oyunları’nda koşu ve gülle atma alanlarındaki başarılar izledi. Ama en başarılı sonuç 1948 Londra Olimpiyatları’nda Ruhi Sarıalp’in üç adım atlamada 15.025 metre ile bronz madalyayı almasıydı. Bunu aynı atletin 1951 ve 1952’de Ordulararası Dünya Şampiyonaları’nda kazandığı birincilikler izledi. 1950’li yıllarda Türkiyeli atletler olimpiyatlar hariç, çeşitli uluslar arası yarışmalarda, koşma, sırıkla atlama, gülle ve cirit atma dallarında madalyalar kazandılar. 1968’de Meksiko Olimpiyatları’nda maraton dalında asker atletlerden İsmail Akçay bronz madalyayı kıl payı kaçırarak 4. olduğunda ise ülkece yasa bürünmüştük. O tarihlerden beri pek çok atletimiz uluslar arası yarışmalarda başarılar kazandılar ama hiçbirinde, Elvan, Alemitu ve Nevin’in başarılarında olduğu kadar sevinmedik. Umarız, gelecekte de benzer mutlulukları yaşarız…</p>
<h4><br/>Citius, Altius, Fortius </h4>
<p>‘Daha hızlı, daha yüksek, daha güçlü’ anlamına gelen bu Latince sözler, 1924 yılından beri olimpiyatların parolası. Atletizmden söz ederken olimpiyatlardan söz etmemek olmaz. Çünkü hem antik dönemde hem de yakın tarihlere kadar olimpiyatların belkemiğini atletizm oluştururdu. Yunanca ‘Olimpiyat’ kelimesi, Türkçeye Fransızcadan geçmiş. Bu kelime ise sanıldığı gibi oyunların şerefine yapıldığı Yunan mitolojisinin baş tanrısı Zeus’un oturduğu Olimpos Dağı’ndan değil, muhtemelen Olimpia Şehir Devleti’nden geliyor. Olimpia’daki ilk atletizm müsabakalarının kaç yılında yapıldığı konusunda pek çok rivayet var. MÖ. 1. yüzyıl tarihçisi Diodorus’un  belirttiğine göre 117. Olimpiyat’ın üçüncü yılında (o zaman da dört yılda bir yapılıyordu) bir güneş tutulması meydana gelmiş. Bu tutulma, eğer MÖ. 310 yılındaki güneş tutulması ise, ilk olimpiyatın MÖ. 776'da başladığı hesaplanıyor. Bazı araştırmacılar ise, M.Ö. 9. yüzyıl yazarı Homeros’un Illiada adlı eserlerindeki atlet tasvirlerinden hareket ederek, olimpiyatları çok daha önceye götürüyorlar.  </p>
<h4><br/>Çıplak Atletler</h4>
<p>M.Ö. 586 yılından itibaren Olimpia’dan başka Pythia, Nemea, Isthmia, Elis ve Pisa şehir devletlerinde de yapılan olimpiyatların ilk altı yüzyılında yarışmalara sadece ‘Yunanca konuşan özgür ve genç insanlar’ katılabilirmiş, ancak Yunan yarımadasının Romalıların eline geçmesinden sonra yarışmalara Yunan olmayanların katılmasına da izin verilmiş. </p>
<p>İlk 13 olimpiyat boyunca, oyunlar yalnızca kısa mesafeli koşulardan oluşuyordu. Daha sonra, uzun mesafe koşuları (MÖ. 490 yılından itibaren maraton), boks, atlı arabayla yarış, güreş ve zırhlı yürüyüş yarışmaları da yapılır olmuştu. Antik olimpiyatlarda hepsi de erkek olan atletler çıplak olarak yarışırlar ve bu yarışları kadınlar, köleler, yabancılar ve yüz kızartıcı suç işleyenler izleyemezmiş. Ama olimpiyatlar dolayısıyla ülkenin dört bir yanından bu merkezlere gelen tarihçiler, şairler, felsefeciler, heykeltıraşlar birbiri ile tanışır, verimli tartışmalar yaparlarmış. Bazı araştırmacılar olimpiyatlar sırasında savaşların durdurulduğunu, bazıları ise durdurulmadığını, ama olimpiyatlara katılacak sporculara geçiş izni verildiğini söylüyorlar. </p>
<p>Anadolu’daki ilk olimpiyat, MS 44 yılında Antiokheia (Antakya) şehrinde yapılmış. 393’te ise, son Doğu-Batı Roma imparatoru I. Theodosious, Papalığın simgesi olduğu gerekçesiyle olimpiyatları yasaklamış. </p>
<h4><br/>Modern Olimpiyatlar</h4>
<p> Olimpiyatların, 1.500 yıl sonra modern anlamda yeniden ortaya çıkışını, Society of Dilletanti (Sanatseverler Topluluğu) adına 1766’da Yunanistan’ın Olimpia şehrine bir keşif gezisine giden İngiliz din adamı ve eski eser meraklısı, oryantalist Richard Chandler’a ve Alman arkeologlara borçluyuz. </p>
<p>Daha sonra, İtalyan kökenli, aristokrat bir Fransız ailenin oğlu olan tarihçi, pedagog ve başarılı sporcu Baron Pierre de Coubertin (ö. 1937), Fransa’nın 1871’de Prusya’ya yenilmesini ‘Fransız gençliğinin fiziksel olarak iyi yetişmemesi’ ne bağlayınca, 1892’de Fransa’nın Sorbonne şehrinde, bir ‘Uluslararası Atletizm Kongresi’ düzenlemiş ve oyunların yeniden başlatılmasını teklif etmişti. Bu kongredeki konuşmasını “savaşların ortadan kalkacağını söyleyenlere ütopist diyoruz (...) ben bunda bir ütopya görmüyorum. Telgraf, telefon, bilimsel araştırmalar, uluslar arası sergiler, kongreler, diplomatik ilişkilerden ve antlaşmalardan daha fazla barışa yardımcı oluyor. Ümit ediyorum ki atletizm bundan daha fazlasını yapacaktır” diye bitiren Baron de Coubertin’in ısrarlı çabaları sonucu, ilk modern olimpiyat 1896’da Atina’da başladığında katılan sporcu sayısı 250’yi bile bulmamıştı ama bu sayı o tarihe kadarki en büyük uluslar arası katılımı gösteriyordu. O günden beri savaşa rastladığı için yapılmayan 1916 Berlin, 1940 Helsinki ve 1944 Londra olimpiyatları hariç, her dört yılda bir olimpiyatlar düzenleniyor.    </p>
<h4><br/>Osmanlılar ve olimpiyatlar</h4>
<p>Osmanlı Devleti’nin modern olimpiyatlara katılımı konusundaki bazı iddialar ne yazık ki kesin değil. Bunlardan biri, 20 yaşındaki Deliormanlı Koç Mehmet Pehlivan’ın kendi olanakları ile 1896 Atina Olimpiyatı’na gitmesi, ancak Atina’daki heyet tarafından geri çevrilmesi hikâyesi. O sırada Girit dolayısıyla Yunanistan ile savaşta olan bir ülkenin vatandaşı olan Mehmet Pehlivan’ın dönemin baskıcı padişahı II. Abdülhamit’ten korkmasa bile Atina’da iyi kabul göreceğini düşünmüş olması pek inandırıcı olmadığı için, bu iddiayı kuşkuyla karşılamakta yarar var. </p>
<p>Aynı şekilde Cem Atabeyoğlu gibi önemli spor yazarlarının ‘İttihatçıların gayri resmi spor nazırı’ diyebileceğimiz Selim Sırrı (Tarcan) Bey’e atıfla, Baron de Coubertin’in 1907 yazında İstanbul'a geldiği ve Selim Sırrı Bey’e IOC üyeliği teklif ettiği, Galatasaray Lisesi öğretmenlerinden Mösyö Juery tarafından Coubertin'i gezdirmekle görevlendirilen Tatavla Heraklis Kulübü sporcularından Aleko Mulos’un, Coubertin tarafından, Londra’da yarışmaya gönderdiği iddiaları da belgelenmiş değil. </p>
<p>Efsane olmadığı belgelerden anlaşılan ise,  Uluslararası Olimpiyat Komitesi’nin (IOC) 9-14 Haziran 1905 de Brüksel'de yapılan 7. Toplantısına davet edilen ‘üye olmayan ülkeler’ arasında Osmanlı Devleti’nin de bulunduğu. Ancak toplantıya katılan Paris Büyükelçiliği’ne bağlı Brüksel Maslahatgüzarı Mihran Kavafiyan Efendi’nin (resmi raporlarda adı Mihran Efendi Canaffian olarak geçiyor) Babıâli’ye gönderdiği rapor ortada yok. </p>
<h4><br/>Stockholm’de iki Ermeni sporcu</h4>
<p>1912 Stockholm Olimpiyatları’nda Osmanlı Devleti’ni temsil eden iki Ermeni genci Vahram Papazyan ve Mıgırdıç Mıgıryan’ın hikâyelerine gelince; Bebek'te oturan bir gazete bayiinin oğlu olan Robert Kolej öğrencisi Vahram, her sabah alacakaranlıkta Bebek'ten koşarak Babıâli'ye gelir, oradan aldığı gazeteleri yine koşarak Bebek'e getirip babasının dükkânına bıraktıktan sonra oradan okul çantasını kaptığı gibi Bebek sırtlarındaki okuluna koşardı. Okul arkadaşı Mıgırdıç Mıgıryan ise, varlıklı bir ailenin spora meraklı oğluydu.  </p>
<p>Selim Sırrı’nın İkdam ve Sabah gazetelerine verdiği ilânı okuyan iki genç heyecanla Selim Sırrı’nın kurduğu iddia olunan ‘Milli Olimpiyad Komitesi’ne başvurmuşlardı ancak, Selim Sırrı Bey’den aldıkları cevap pek ilginçti. Olimpiyata katılacak sporcuların Stockholm’e kendi paralarıyla gidip gelmeleri gerekiyordu. Ailesi zengin olduğu için Mıgırdıç sorun yaşamamıştı ama Vahram yol parasını denkleştirmek için üyesi olduğu Ardavast Kulübü’nün yardımını istemek zorunda kalmıştı. Kulüp, Arnavutköy'deki Rum Tiyatrosu'nda Fedakâr Gemici adlı bir piyes sahnelemiş, piyeste Vahram da oynamış, izlemeye ise saray mensubu beyler ve hanımlar da gelmişti. Piyesin gelirleri ile Vahram’ın Stockholm’e gitmesi mümkün olmuştu.</p>
<h4><br/>Bayrak ve forma krizi</h4>
<p>Bütün engelleri aşıp Stockholm’e varan iki atlet, organizasyon alanında Osmanlı Devleti’nin bayrağının olmadığını görünce, hemen organizasyon komitesine ve Osmanlı Devleti’nin Stockholm Büyükelçisi Ahmet Bey’e koşmuşlardı. Bayrak işi halledildikten sonra forma meselesi çıkmış, büyükelçinin eşi Vahram'a kolej arkadaşlarından Kerim(Kanok) Efendi'nin hediye ettiği düz kırmızı atlet fanilasının üzerine kendi eliyle birer beyaz ay-yıldız işlemişti.   </p>
<p>Bundan sonrası biraz karışık. Bazı kaynaklara göre Vahram Papazyan 1.500 metre yarışına katılmış, ancak varışa 25 metre kala heyecandan bayılmıştı. Dolayısıyla birinci olabileceği bir yarışta dereceye bile girememişti. Mıgırdıç ise, disk atma, sağ ve sol elle gülle atma, uzun atlama, yüz metre, pentatlon ve dekatlon yarışlarına katılmış, ama en iyi derecesini dördüncü olarak pentatlonda yapmıştı. Ünlü Kızılderili dekatloncu Jim Thorpe ile yarışan Mıgırdıç, bileğinden sakatlanınca dekatlon yarışmasından çekilmek zorunda kalmıştı. </p>
<h4><br/>Yarışma rekoru </h4>
<p>Ancak, Lozan’daki IOC arşivlerine dayalı amatör bir çalışmaya inanmak gerekirse, Vahram  6 Temmuz 1912’de katıldığı 800 metre seçmelerinde sonuncu olmuş, 8 Temmuz’daki 1.500 metre seçmelerinde ise yarışmayı terk etmişti. Mıgırdıç ise, 7 Temmuz 1912’de sırasıyla uzun atlama, mızrak, disk, 200 metre, 1.500 metre yarışmalarından oluşan pentatlon branşında 5.59 metre uzun atlamış, mızrağı 36.87 metreye fırlatmış ve 200 metrede 26.4’ koşmuş fakat son iki yarışmaya katılmamıştı. O yıllarda bir atletin ferden katılacağı atletizm branşlarının sayısı kısıtlanmadığından Mıgırdıç bunlarla yetinmeyerek, 10 Temmuz'da yapılan gülle atma yarışmasında 10.63 metre ile 22 atlet arasında 19. olarak yerini almış, ertesi gün yapılan sağ ve sol elle gülle atma yarışmasında da sağ elle 10.85 metre ve sol elle de 8.93 metre atarak, yedinci olmuştu. Ertesi gün yapılan disk atma yarışmasında 40 atlet arasında 32.98 metre atarak ancak 34. olabilmişti.  13-15 Temmuz günleri yapılan dekatlon yarışmalarına yazılan Mıgırdıç, ilk gün programdaki üç yarışmaya katılmış ve sırasıyla 100 metreyi 13.3'de koşmuş, 5.43 metre uzun atlamış, gülleyi de 11.05 metreye ulaştırmıştı. Bu belgelere bakılırsa, dereceleri uluslar arası ölçülerde kötü olsa da Mıgıryan’ın girdiği yarış sayısı bakımından bir olimpiyat rekoru kırdığı açık!</p>
<h4><br/>Spora ‘milliyetçilik kurdu’ girince</h4>
<p>Buraya kadar her şey güzel ancak Selim Sırrı Bey, Stockholm’den İstanbul’a döndüğünde gazetecilere “Gözlerim doldu. Olimpiyatlarda bütün milletler temsil edilirken Türkler yoktu” mealinde sözler sarf edince, Ermeni cemaatinin haklı olarak tepesi atmıştı. Örneğin Osmanlı ülkesinde yayımlanan ilk spor dergisi olan Marmnamarz’ın (=Atletizm) baş editörü Savaraş Kirişyan,  “Türkçe yayımlanan bir makaleyi anlayamayacağımızı sanarak yazı yazanlar var. İki Ermeni Stockholm’e gittiler. Bu iki kişi Ermeni oldukları için değil, Osmanlı oldukları için orada bulundular. Aynı zamanda forma üzerinde Osmanlı hilali vardı. Kendileri Osmanlı’yı sporda tanıtmaya çalıştılar. Onları seyredenler Ermeni oldukları için değil, Osmanlı oldukları için alkışladılar. Neden iki Osmanlı’nın adını anmıyorsun?’ diye başladığı makalesini o günlerde orduya gayrimüslimlerin de alınmaya başlamasına atıfla “Osmanlı sanıldığı gibi sadece Türklerin değil. Balkanlar’da elinde silahla Ermeniler de vatanı, Osmanlı’yı koruyor” diye bitirmişti. Bildiğimiz o ki, bu satırların yazarı Kirişyan, İttihatçılar tarafından 24 Nisan 1915’de Çankırı ve Ayaş’a sürülen ilk Ermeni grubun üyesi olarak Ayaş’ta öldürülürken, Stockholm’de Osmanlı Devleti’ni başarıyla temsil eden Vahram Papazyan Çanakkale Cephesi’nde Osmanlı Ordusu’nun telgrafçısı olarak kopan kabloları birbirine bağlıyordu… </p>
<p>Özet Kaynakça: Cem Atabeyoğlu, Olimpiyat Oyunlarının 100. Yılında Türkiye, TMOK Belgesel Yayınları, 1997; Kurthan Fişek, 100 Soruda Türkiye Spor Tarihi, Gerçek Yayınevi, 1985; Tonny Perrottet, The Naked Olympics: The True Story of the Ancient Games, Random House Trade Paperbacks, 2004; Cüneyt Koryürek, Olimpiyatlar, Akbank Yayınları, 1976¸ Hayk Demoyan, Armenian Sport and Gymnastics in the Ottoman Empire, AGMI, 2009.</p>
<p> <br/></p></div>

Kaynak: [taraf.com.tr](http://www.taraf.com.tr:80/ayse-hur/makale-siyasete-kisa-bir-atletizm-arasi.htm), [web.archive.org (arşiv bağlantısı)](http://web.archive.org/web/20100819235759/http://www.taraf.com.tr:80/ayse-hur/makale-siyasete-kisa-bir-atletizm-arasi.htm)
