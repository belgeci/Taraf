# Misak-ı Milli nedir, ne değildir?

*Ayşe Hür 02.08.2009*

<div class="taraf_structure_2col_1zq">
<div class="margen_n">



 <p>Geçen hafta Lozan’a gidiş konusunu ele almış, Sevr ile Lozan’ın bir karşılaştırmasını yapmayı 10 ağustos haftasına bıraktığımı belirtmiştim. Aslında iki antlaşmayı bir gazete sayfasında karşılaştırmak kolay değil. Hele de daha Mondros ve Sevr meselesini enine boyuna tartışmamışken. Yine de en azından konuyla ilgili okuyucuların kendi araştırmalarını yapmaları için bazı ipuçları vermeyi denemek istiyordum. Bu sözüm bazı okurların gözünden kaçmış olmalı ki, bolca ‘neden Lozan’la Sevr’i karşılaştırmadan yazıyı kestiniz?’ eleştirileri aldım. Anlaşılan daha uzun ve net açıklamalar yapmalıyım, ya da işi tek bir sayfada bitirmeyi öğrenmeliyim. İki yazı arasına bir hafta koymamın nedeni sadece kronolojiye sadık kalma isteği değildi. Esas, Rusya Devlet Başkanı V. Putin’in 6 ağustosta gerçekleşmesi beklenen Türkiye ziyareti dolayısıyla bir ‘Rusya yazısı’ yazmak istiyordum. <br/><br/>Hayalimde Türk ve Rus modernleşmelerini karşılaştıran bir yazı yazmak vardı. Ancak bütün uğraşlarıma rağmen, ortaya Murat Belge’nin bir zamanlar yazdığı ve bana göre ‘bir tarih yazısı nasıl olmalı?’ başlıklı bir derse konu olacak güzel yazısının kötü bir kopyasından fazlasını çıkaramadım. Bunun üzerine Murat Belge’nin yazısını bu sayfaya taşımak istedim ancak yazının boyutları buna izin vermedi. (“Batılılaşma: Türkiye ve Rusya”,<i> </i>başlıklı yazı, İletişim Yayınları’nın çıkardığı <i>Modern Türkiye’de Siyasi Düşünce</i> adlı eserin ‘Modernleşme ve Batıcılık’ adlı 3. cildinde yer alıyor. Okumanızı tavsiye ederim.) Sonunda rotayı başka bir konuya; gerek Sevr’i ve Lozan’ı anlamak için, gerekse bugünkü pek çok siyasi tartışmayı anlamlandırmak açısından kilit öneme sahip olduğunu düşündüğüm Misak-ı Milli konusuna çevirdim. Her zamanki gibi, bu konuyu da bir kerede bitiremedim. Noktayı önümüzdeki hafta koymak üzere herkese iyi pazarlar... <b> </b> <b><br/><br/>İstanbul işgal ediliyor</b>   <br/><br/>Bugün ulusça her başımız sıkıştığında başvurduğumuz Misak-ı Milli nedir, kim hazırlamıştır, ne zaman ve nerede hazırlanmıştır, ne anlama gelmektedir gibi sorulara herkes farklı cevaplar verir. Öncelikle belirtelim ki, Misak-ı Milli beyannamesi son Osmanlı Meclis-i Mebusanı’nda ortaya çıkmıştı. Bilindiği gibi, Meclis-i Mebusan, Mondros Mütarekesi’ni takiben, 21 Aralık 1918’de Padişah Vahdettin tarafından seçimlere gidilmek üzere feshedilmişti. Mustafa Kemal’in önderliğindeki kadrolar, önce seçimlere katılmama kararı almışlar sonra bu kararın sonucu değiştirmeyeceğini düşünerek, meclisi kontrol altına almaya karar vermişlerdi. Plana göre, yeni seçilen mebusların İstanbul’a gitmeden önce Ankara’ya uğramaları sağlanacak, bu mebuslar aracılığıyla Meclis-i Mebusan’da bir ‘Anadolu ve Rumeli Müdafaa-i Hukuk Cemiyeti Grubu’ oluşturulacak, Milli Mücadele’ye soğuk bakan Ali Rıza Paşa Hükümeti düşürülecek, Meclis Başkanlığı’na Mustafa Kemal’in seçilmesi sağlanacak, Sivas Kongresi kararları Meclis’e onaylatılacaktı. İşte bugün Misak-ı Milli diye bildiğimiz metin bu bağlamda ortaya çıkmıştı. Mustafa Kemal’in asıl düşüncesi, Ankara’da yeni bir devlet oluştururken, eski düzenin meşruiyetinden ve kurumlarından alabildiğine yararlanmaktı.   <b><br/><br/>Felah-ı Vatan mı, ‘Fellah-ı Vatan’ mı?</b>   <br/><br/>Seçimlerden sonraki Meclis-i Mebusan 12 Ocak 1920’de açılmıştı. Mustafa Kemal’in planlarını İstanbul’da uygulamakla görevli Rauf (Orbay) Bey, 6 Şubat 1920’de Mustafa Kemal’e bir telgraf çekti. Telgrafta Meclis’te 70 kişilik (bazı kaynaklara göre grup 88 kişilik) bir grup oluşturduğunu haber veriyordu. Mustafa Kemal 7 şubat tarihli cevabi telgrafında grubun nizamname ve programını, kimlerin katıldığını, kimlerin katılmadığını, hangi seçim çevresinden olduklarını soruyordu. Anlaşıldığı kadarıyla, gelişmeler kontrolünden çıkmaya başlamıştı. Nitekim Mustafa Kemal’in Meclis-i Mebusan’a gönderdiği tebrik mesajı okunmamış, Mustafa Kemal Meclis-i Mebusan’da kurulacak grubun adının ‘Müdafaa-i Hukuk’ olmasını istediği halde grubun adı Vahdettin’in Meclisi açan mektubunda (Padişah açılışa gelmemişti) geçen bir ifadeden dolayı ‘Felah-ı Vatan’ (Vatan’ın Kurtuluşu’) konmuştu. Mustafa Kemal bunlara çok kızmıştı. Bu öyle bir kızgınlıktı ki, 1927’de CHP Kurultayı’nda okuduğu <i>Nutuk</i>’ta Felah-ı Vatan üyeleri için ‘imansız’, ‘cebin’ (korkak) ve ‘cahil’ terimleri kullanmış ve grubu “Fellah-ı Vatan” diye alaya almıştı. Üstelik aşağılama amacı taşıyan “fellah” sözcüğünü gelecek kuşaklar bir basım hatası sanmasınlar diye <i>Nutuk</i>’un elyazmasına “bililtizam şeddeli [bilerek çift le ile] yazılmıştır” şeklinde dipnot bile düşmüştü!   <b><br/><br/>1907’de oluşturulan harita mı?</b>   <br/><br/>Burada bir ara verip, metni kimin hazırladığına geçelim. Bu konuda iddialar çeşitlidir. Mustafa Kemal’in sınıf, askerlik ve siyaset arkadaşı Ali Fuat Cebesoy’a göre, Mustafa Kemal ‘Misak-ı Milli haritasını’ daha 1907’de oluşturmuş, zamanı geldiğinde de bunu uygulamıştı. Mustafa Kemal’in yeminli düşmanı Rıza Nur veya sadık adamı Yunus Nadi ve bizzat Mustafa Kemal’in kendisine göre ise Misak-ı Milli fikirleri ilk olarak ‘Doğu sınırları’ için Erzurum Kongresi’nde benimsenmiş, Sivas Kongresi ile tüm ülkeyi kapsar hale gelmişti. (Rıza Nur’un deyişiyle “esasen Erzurum Kongresi’nde başlamış, Sivas’ta nemalandırılmıştı.” Falih Rıfkı Atay’a göre de “sonu Ankara’da bağlanmıştı.”) <br/><br/>Mustafa Kemal’le birlikte 19 Mayıs 1919’da Samsun’a çıkanlardan biri olan Hüsrev Gerede’ye göre metin, Mustafa Kemal’in daha önce talimat verdiği şekilde Felah-ı Vatan Grubu mensubu bir grup mebus tarafından hazırlanmıştır. Rıza Nur’a göre ortada bir metin falan yoktur, sadece verilmiş sözler vardır. Meclis-i Mebusan’ın Başkan Vekillerinden Hüseyin Kazım Bey metni kendisinin hazırladığını ileri sürer. Milli Mücadele hakkında ciddi araştırmaların sahibi Alman araştırmacı Gotthard Jaeschke’ye göre ise, Misak-ı Milli beyannamesinin ilk müsveddeleri, 30 Aralık 1919’da Mustafa Kemal tarafından kaleme alınmıştır. Ancak önümüzdeki hafta daha iyi göreceğimiz gibi ortaya çıkan metin, Mustafa Kemal’in kaleminden çıkmış olmayacak kadar muğlâk ve karışıktır.   <b><br/><br/>Beyannameyi kim yazdı?</b>   <br/><br/>Müellifi kim olursa olsun, Misak-ı Milli Beyannamesi’nin son Osmanlı Meclisi Mebusanı’nın gündemine getirilmesi 12 Ocak 1920 tarihindeki açılıştan sonra olmuştur. Konunun kahramanlarının iddialarına göre, konu ilk kez<i> </i>28 Ocak1920 günlü ‘gizli’ tartışmaya açılmıştır. Ancak Meclis-i Mebusan’da o tarihte gizli ya da açık bir oturum yapılmadığı bugün gayet iyi bilinmektedir. Anlaşılan mebusların gayri resmi bir toplantısı söz konusudur. Ancak Mustafa Kemal’in beklediği, söz konusu andın kamuya ilan edilmesidir. Nitekim Rauf Bey’e yazdığı 7 Şubat 1920 tarihli cevabında “dünyaya ilân edilmesi lazım gelen bir sulh programının gizli tutulmasındaki fayda ve sebebin açıklanmasını rica ederiz” demektedir. Rauf Bey 11 Şubat 1920 tarihli telgrafında “Biz elbette yayınlanması taraftarıyız. Fakat milletvekillerinin bir kısmı siyasî bir mahiyete sahip olan bu beyannamenin yayınlanmasının dış işleri memurlarından oluşan bir kurulda düşünülerek karar verilmesi ve tercüme edilmesini teklif eylemişlerdir. Bu kişiler çalışmalarında gecikmiştir. Binaenaleyh, önce Fransızca tercümesini yaptırdık. Aynı zamanda yayınlanma sebeplerinin tamamlanması ile uğraşıyoruz. Genel arzu da bu merkezdedir efendim” diye cevap vermiştir.<i> </i><i> </i> <b><br/><br/>Mehmet Şeref Bey’in inadı olmasaydı?</b>   <br/><br/>Sonunda 17 Şubat 1920 günlü oturumda Misak-ı Milli Beyannamesi’nin mebuslara onaylatılması için harekete geçilmiştir. Ancak ilk ağızda, konuyu görüşmeye açmak için yeterli imza toplanamamıştır. Bunun üzerine Edirne Mebusu Mehmet Şeref Bey inisiyatifi ele almış, belgeyi kürsüden ateşli bir biçimde okumaya başlamıştır. Sonunda oturumda bulunan mebuslarca (sayı bilinmemektedir) belge alkışlar içinde kabul edilmiştir. Misak-ı Milli’nin ‘yabancı parlamentolara ve basına’ sunuluşu 2 Mart 1920’de olmuştur. Bu yazışmalardan anlaşılacağı gibi Misak-ı Milli, Osmanlı Devleti’ni köşeye sıkıştırmaya çalışan İtilaf Devletleri’ne sunulmuş bir çeşit ‘Barış Programı’dır. Ancak bu barış çağrısı İtilaf Devletleri’nce dikkate alınmayacak ve İstanbul’u 13 Kasım 1918’de 60 parçadan oluşan donanma ile ‘fiilen’ işgal eden İtilaf Devletleri’nin, 16 Mart 1920’de İstanbul’u ‘resmen’ işgal etmesinin ardından son kez 18 Mart’ta toplanacak, Meclisin İtilaf Güçleri tarafından basılmasından sonra 11 Nisan 1920’de Padişah tarafından kapatılacaktır.   <b><br/><br/>Misak-ı Milli’nin maddeleri</b>   <br/><br/>Osmanlı Meclis-i Mebusanı’nda kabul edilen Misâk-ı Millî’nin maddelerinin sadeleştirilmiş şekli şöyledir: <b><br/><br/>Birinci Madde:</b> Osmanlı Devleti’nin münhasıran Arap çoğunluğunun yaşadığı ve 30 Ekim 1918 tarihli Mondros Mütarekesi’nin yapılması sırasında düşman ordularının işgali altında kalan kısımlarının geleceği, halkının serbestçe bildirecekleri oylara göre belirlenmek gerekeceğinden adı geçen antlaşmanın içinde din, ırk ve amaç bakımından birleşmiş ve birbirlerine karşılıklı saygı ve fedakârlık duygularıyla dolu ırk hukuku ve sosyal haklarıyla çevre şartlarına bütünüyle saygılı Osmanlı-İslâm çoğunluğunun oturduğu kısımların hepsi gerçekten veya hükme bağlı olarak hiçbir sebeple parçalanamaz bir bütündür. <b><br/><br/>İkinci Madde:</b> Ahalisi ilk serbest kaldıklarında kendi istekleriyle anavatana katılmış bulunan Evliye-i Selase (Kars, Ardahan, Batum) için istenirse tekrar halk oyuna başvurmayı kabul ederiz. <b><br/><br/>Üçüncü Madde:</b> Türkiye sulhuna bağlanan Batı Trakya’nın hukukî durumunun tespiti de oturanların tam bir hürriyetle bildirecekleri oylara bağlı kalarak yapılmalıdır. <b><br/><br/>Dördüncü Madde:</b> İslâm Halifeliğinin, Osmanlı saltanat ve hükümetinin merkezi olan İstanbul şehriyle Marmara Denizi’nin güvenliği her türlü zarardan korunmuş olmalıdır. Bu esas saklı kalmak şartıyla Akdeniz ve Karadeniz Boğazlarının dünya ticaret ve ulaştırmasına açılması hakkında bizimle öteki bütün ilgili devletlerin ortaklaşa verecekleri karar geçerlidir.<i> </i><b><br/><br/>Beşinci Madde:</b> İtilâf Devletleri ile hasımları ve bazı ortakları arasında kararlaştırılan anlaşma esaslarına göre azınlıklar, komşu ülkelerdeki Müslüman halklarla aynı haklardan faydalanmaları tarafımızdan teyit ve temin edilecektir. <b><br/><br/>Altıncı Madde:</b> Millî ve ekonomik gelişmelerimizi sağlamak ve devlet işlerini çağdaş bir yönetimle işlerimizi yürütebilmemiz için her devlet gibi bizim de tam bağımsızlığa ve özgürlüğe ihtiyacımız vardır. Bu yaşam ve varlığımızın temelidir. Bu yüzden siyaset, adalet, maliye alanları ile öteki alanlarda gelişmemize engel olan bağların karşısındayız. Ortaya çıkacak devlet borçlarımızın ödeme şartları da bu esasa aykırı olmayacaktır.   <b><br/><br/>Misak-ı Milli’nin çelişkileri</b>   <br/><br/>1. maddede geçen ‘ırken’ sözcüğünü bazı tarihçiler ‘irfanen’, bazı tarihçiler ise ‘örfen’ diye okur. Metnin orijinali olduğu iddia edilen belge bozulmuş olduğu için hangi okuma doğrudur kestirmek kolay değil ama ‘ırken’ olması dönemin ruhuna pek uygun görünmüyor. Çünkü Misak-ı Milli’de Osmanlı ülkesinin bölünmezliği ilan edilmekle birlikte Türklerle birlikte Araplara da kaderlerini tayin hakkı tanınıyor. Kürtlere herhangi bir hak tanınmadığı dikkatleri çekecektir. Bu arada, maddede hem bölünmezlikten hem de halk oylamasından söz edilmesi belgeyi hazırlayanların kafasının iyice karışık olduğunu gösteriyor. Elbette bir de Suriye sınırımız çizilirken bırakın ‘ırken ve emelen bir olan’ ahaliyi, ailelerin bile acımasızca parçalandığını hatırlamak lazım. <br/><br/>Öte yandan 1. maddedeki “sözü edilen mütareke hattı dahilinde ve haricinde” ifadesindeki ‘haricinde’ sözcüğü yakın tarihe kadar resmi ve yarı resmi nitelikli yayınlarda hiç zikredilmemiştir. Çünkü bu şeklini esas alınca, milli sınırlarımızın nereden geçtiği, hangi toprakları içerip hangilerini içermediği tartışması manasız bir hale geliyor, böylece şimdi birilerini pek heyecanlandıran toprak iddiaları meşruiyetini yitiriyor ve Misak-ı Milli belgesi basit bir propaganda metnine dönüşüyor. Bu yüzden bazı cin fikirli tarihçiler usta bir manevra ile bu kelimeyi sansürleyivermişlerdir. Gerçi beyannameyi kabul eden mebusların kafalarından geçenin 1918 Mondros Mütarekesi’yle çizilen sınırların içi olduğu bellidir ancak Genelkurmay Başkanlığı yayınlarından olan Türk İstiklal Harbi Tarihi adlı eserin Mondros Mütarekesi ve Tatbikatı adlı 1. Cildinde yer alan resmi bir haritaya göre İskenderun, Miyadin ve Musul Türkiye sınırları dahilinde iken, Antakya ve Kerkük’ün sınır dışında gösterilmesi o günkü sınır ile bugün bazılarımızın kafasındaki sınırın farklı olduğunu gösterir. <br/><br/>Misak-ı Milli’nin sınırlar konusundaki belirsizliği Cumhuriyet tarihi boyunca milliyetçi ideologların çok işine yaramıştır. Gerektiğinde Türkiye Cumhuriyeti’nin bazılarına dar gelen topraksal boyutlarının halka kabul ettirilmesine dayanak yapılmıştır. Kriz dönemlerinde ise vatan topraklarının henüz “eksik” olduğu, bu eksik parçaları tamamlamanın milli bir görev olduğu yolundaki yayılmacı yorumlara zemin oluşturmuştur.   <b><br/><br/>“Osmanlı İmparatorluğu öldü! Yaşasın Türkiye!”</b>   <br/><br/>İngiliz tarihçi Arnold J. Toynbee, 1922’de yayımladığı <i>The Western Question in Greece and Turkey</i> adlı eserinde uzun uzun Misak-ı Milli’nin önemi üzerinde durur. Kitapta andın Fransızca ve İngilizce metinlerini verdikten sonra parantez içine büyük harflerde “Osmanlı İmparatorluğu öldü! Yaşasın Türkiye!” sloganını ekler. Bu slogan, Toynbee ve bir dizi yabancı tarihçinin Misak-ı Milli’yi Kemalistlerin Batı’nın ulusçuluk fikrini tamamen benimsemesinin belgesi olarak görmesi fikriyle ilintilidir. Misak-ı Milli için yabancı yazarlar tarafından kullanılan başka adlar da vardır. Bunlar ‘Declaration of Independence, ‘The Bill of Rights, ‘Türk <i>Magna Carta</i>’sı’, ‘Social Contract’ gibi, Avrupa ve ABD tarihinden kopya edilmiş kavramlardır. Ancak Ahmet Ağaoğlu’na göre de Misak-ı Milli, 1789 Fransız İnsan Hakları Bildirgesi ve 1215 <i>Magna Carta</i>’dan daha önemlidir! Yerli yazarların bir başka özelliği ise Misak-ı Milli’yi ‘kutsallık’ ve ‘değişmezlik’ kavramlarıyla birlikte ele almalarıydı.   <b><br/><br/>Zamana ve mekâna göre </b>  <br/><br/>Halbuki Misak-ı Milli’nin Kemalistler tarafından ele alınış şekli zamana ve mekâna göre değişiyordu. Örneğin, TBMM’nin 23 Nisan 1920 Cuma günü öğleden sonra 13.45’de yapılan açılış oturumunda en yaşlı üye sıfatıyla açış konuşmasının yapan Sinop Mebusu Şeref Bey’in nutkunda veya bu töreni anlatan 24 nisan tarihli yarı resmi <i>Hâkimiyet-i Milliye</i> gazetesinin haberinde Misak-ı Milli’nin adı geçmemiştir. Misak-ı Milli’ye ilk doğrudan atıf 9 Mayıs 1920 tarihli oturumunda okunup onaylanan İcra Heyetinin Programı’nda olmuştur. Bundan sonra, Mustafa Kemal ve dönemin önde gelen siyasi liderleri sık sık Misak-ı Milli’ye olumlu ya da olumsuz atıfta bulunmuşlardır. <br/><br/>Örneğin Mustafa Kemal, Moskova’da bulunan Hariciye Vekili Bekir Sami Bey’e Sovyetlerin Van ve Bitlis’in Ermenilere verilmesi isteminin geri çevrilmesini ve antlaşmanın imzalanmasına yetkili olduğunu bildiren 16 Ekim 1920 tarihli şifreli telgrafında Misak-ı Milli’ye atıfta bulunur. Meclis’in 17 Ekim 1920 tarihli gizli oturumunda Rus Bolşevik Cumhuriyeti ile ilişkiler görüşülürken de Misak-ı Milli’ye atıfta bulunulur. 4 Şubat 1921’de Londra Konferansı’na delege gönderilmesi söz konusu olduğunda, 15 Ekim 1921’de Fransızlarla antlaşma imzalandığı sırada, ya da Mudanya Konferansı ve Lozan Barış Görüşmeleri’nde de Misak-ı Milli’ye atıfta bulunulmuştur.   <b><br/><br/>Keşke yazmasaydınız!</b>   <br/><br/>Ancak Lozan’da Lord Curzon, Misak-ı Milli’nin önümüzdeki haftalarda değineceğimiz çelişkilerini öylesine etkili eleştirmiştir ki, İsmet Bey bir daha Misak-ı Milli’nin adını anmamıştır. Lozan’a gidecek delegasyonun oluşturulmasına eleştiri getiren muhalif milletvekilleri arasında bulunan İzmit Milletvekili Sırrı Bey’in Misak-ı Milli beyannamesini bizzat kaleme alanlardan biri olduğunu söylemesi üzerine Mustafa Kemal ‘Keşke yazmaya idiniz. Başımıza çok belalar koydunuz!” demesi ise pek hatırlanmaz. Aynı şekilde, Lozan’ın onaylanması konusunda milletvekilleri ayak dirediğinde “Misak-ı Milli’nin ne olduğunu evvela anlamalı, ondan [sonra] mütecavizlerin kimler olduğunu ortaya koymalı (.) Misak-ı Milli hiçbir zaman bu hat şu hat diye hiçbir zaman hudut çizmemiştir. O hududu çizen şey milletin menfaati ve Heyet-i Celile’nin iabet-i hazarıdır...” demesinin üzerinde de durulmamıştır..   <b><br/><br/>‘İkinci doğuşun’ kitabı</b>   <br/><br/>Öte yandan, genç Türkiye Cumhuriyeti hakkında Türkiye hakkında yazılmış ilk İngilizce eserden biri olan <i>Turkey Today</i>’in (1928) yazarı Grace Ellison bakın Misak-ı Milli’nin o yıllarda ne anlama geldiğini nasıl anlatıyor: “Türkiye hala resmi olarak İslam dinini izlerse de ülkeye gelen birisinin halkın dininin Millicilik, Kuran’ı Kerim’i Misak-ı Milli, Yeni Ahit’inin bağımsızlık savaşının hikâyesi olduğunu anlamak için fazla zaman ve çaba harcaması gerekmez. Her yerde, yatağın başucunda söz konusu andın bir kopyasını bulabilirsiniz, çok kişi onu ceplerinde taşır. Birisi bana ‘benim için özgürlüğümü veren kitaptan daha kutsal ne olabilir?’ diye sordu. ‘Ondan bir pasaj seç, sana metin üzerinden saatlerce vaaz vereyim. Biz her zaman olduğu gibi, Kur’an’ı hocaların sözlerini anlamadan, duyumsamadan ve düşünmeden okuyoruz. Oysa Misak-ı Milli’deki her sözcüğü çocuklarım da biliyor. İslam’ın günü geçmiştir. Bizim halkı uyarmaya yardımcı olacak yeni bir dine gereksinmemiz var. Bunu da milliyetçilikte ve ikinci doğuşumuzun öyküsünde bulmuş durumdayız...”   <b><br/><br/>Misak-ı Milli TBMM’de onaylandı mı?</b>   <br/><br/>Yeri gelmişken, bugüne dek bilinen bir yanlışı da düzeltelim. Bugüne dek neredeyse tüm ciddi kaynak kitaplarda, ilk olarak 17 Şubat 1920’de Osmanlı Meclis-i Mebusanı’nda onaylanan Misak-ı Milli’ye 18 Temmuz 1920 günü, Ankara’da, TBMM’de bağlılık andı içildiği ileri sürülür. Tarihçi Nejat Kaymaz’ın 1985 yılında <i>Tarih ve Toplum</i> dergisinde yayımlanan beş makalesinde ayrıntılı bir biçimde anlattığı gibi, bu yemin töreni 18 değil, 10 Temmuz 1920 tarihli oturumda yapılmıştır. Osmanlı Devleti’nin sonunu getirecek olan Sevr Antlaşması’nın kotarıldığı San Remo Konferansı dolayısıyla iman tazeleme gereği duyulmuş, 6 Temmuz 1920 tarihli oturumda “Makam-ı Hilafet ve Saltanatın ve vatan ve milletin istihlâs ve istiklâlinden başka bir gaye takip etmeyeceğime vallahi’ şeklinde bir kısa metin kaleme alınmıştır.   <b><br/><br/>Dinimizi değil istiklalimizi kaybettik!</b>   <br/><br/>Üyeler arasında bu yemine bir de ‘din’ ifadesi eklenmesini öneren olmuşsa da oturumu yöneten Celalettin Arif Bey, “Bizim kaybettiğimiz vatan ve istiklaldir. Dinimizi kaybetmedik, dinimiz metindir, imanımız kavidir” diyerek teklifi reddetmiş, Kütahya Milletvekili Besim (Atalay) Bey’in 24 saat düşünme önerisi de reddedildikten sonra bu metin oylanarak olduğu gibi benimsenmiştir. Kâtibin adını okuduğu mebus sayısı 311 olup, oturuma katılan ve metni onaylayan üye sayısı 144’tür. Bu mebuslar arasında Mustafa Kemal yoktur. İlk gün bulunmayan 166 milletvekilinin adı beş gün sonraki (15 temmuz) oturumda tekrar okunmuş, bu sefer Mustafa Kemal’in de aralarında bulunduğu 34 üye daha yemine imza vermiştir. Böylece sayı 178’e ulaşmıştır. <br/><br/>Sonuç olarak ortada bir yemin töreni varsa da bu yemin 28 Ocak 1920’de son Osmanlı Meclisi Mebusanı’nda onaylanan Misak-ı Milli metni üzerine yapılmış değildir. Aynı metin olmadığı gibi, yemin töreni sırasında Misak-ı Milli belgesine atıfta bile bulunulmamıştır. Tarih ve içerik konusundaki yanlışın nedeni ise, Türkiye’nin en ciddi tarihçilerinin bile söz konusu tarihlerde Meclis’te bir toplantı olup olmadığını belgelerden tahkik etmeye girişmek yerine, ilk yanlışı yapan kaynağı sorgusuz sualsiz esas almaları. Nejat Kaymaz, bu basit ama zorunlu işi yaparak, tam 60 yıl boyunca bilinen bir yanlışı düzeltmiş. Ancak o tarihten beri de (Nejat Kaymaz’ın kendisi ve bir gazete yazısında olmak üzere ben de dahil) pek çok kişi bu yanlış bilgiyi tekrarlamaya devam etmişiz. Bu ayıp da bize yeter... <br/><br/>Haftaya devam edeceğiz...<b><br/><br/>Özet Kaynakça:</b><i></i>Nejat Kaymaz, “<i>T.B.M.M’nde Misâk-ı Millî’ye Bağlılık Andı İçilmesi Konusu-1,II, II*</i>, <i>II**</i>, <i>II***</i>, <i>Tarih ve Toplum</i>, S.19-23, 1985; Ahmet Ağaoğlu, <i>Millî Misâk’ın Tarihî Kıymeti</i>, <i>Ülkü Seçmeler</i>, c.I, S.I, 1933; Hasan Dilan, Mehmet <i>Şeref Aykut ve İzmir'de İlk Fikir Hareketleri</i>, Türk Kütüphaneciler Derneği Edirne Şubesi Yayınları, 1996; <i>Meclis-i Mebusan Zabıt Cerideleri;</i> TBMM Kültür ve Sanat Yayınları, 1992; A.Nezihi Turan, <i>Millî Misâk’ın 70. Yılı</i>, <i>Milli<b> </b>Kültür,</i> S.69, Şubat 1990; Ali Fuat Cebesoy, <i>1907'de Misâk-ı Millî</i>, (Yay. Haz.Faruk Sükan, Cemal Kutay), AcarMatbaacılık Yayınları, 1989; Seda Altuğ, “Misak-ı Milli: ‘Sınırlar’ı zorlayan tartışmalar”, <i>Toplumsal Tarih</i>, S. 118, s.50-53.</p>
<br/>
<br/>
<br/>



<br/>


<div id="taraf_not">
</div>

</div>


</div>
