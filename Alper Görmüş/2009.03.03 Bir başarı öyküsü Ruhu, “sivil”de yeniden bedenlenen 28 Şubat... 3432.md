# Bir başarı öyküsü: Ruhu, “sivil”de yeniden bedenlenen 28 Şubat...

*Alper Görmüş 03.03.2009*

<div class="taraf_structure_2col_1zq">
<div class="margen_n">



 <p>28 Şubat’ın 12. yıldönümü vesilesiyle liberal ve muhafazakâr çevrelerde yapılan yorumların hepsini okudum. Bu yorum sahiplerinin tamamı, 28 Şubat’ı planlayıp uygulayanların o dönemde kesin bir başarı elde ettikleri konusunda hemfikir... Ben de aynı fikirdeyim. <br/><br/>Aynı kişilerin gene tamamına yakını, 28 Şubat’ın “günümüzdeki hali”ne bakıp, onun bırakın 1000 yılı, 10 yıl bile dayanamayıp havlu attığı konusunda da hemfikir... Ben aynı fikirde değilim. <br/><br/>Mesela Emre Aköz’le aynı fikirde değilim: <br/><br/>“Bugünkü konjonktürde yeni bir 28 Şubat olabilir mi? Sanmam. Çünkü hükümet ile TSK ilişkileri, bazı Kemalistleri sinirden kıpkırmızı edecek kadar olumlu görünüyor.” <br/><br/>28 Şubat zihniyetinin bugünkü Türk Silahlı Kuvvetleri’nin (TSK) yönetim kademesindeki göreli zayıflığına bakarak ve fakat toplumdaki etkisine hiç bakmayarak varılan hükümlerin gözden geçirilmesi gerektiği kanaatini taşıyorum. <br/><br/>Mehmet Altan’la da aynı fikirde değilim: <br/><br/>“28 Şubat döneminin en sıcak günlerinde de, bizleri kendi darbeci mantıklarının propagandasına alet edemeyip andıçlayanların, yazarlara baskı yapmaya uğraşan darbecilerin silinip gideceklerini, bizlerin de yaptığımız işlere devam edeceğimizi biliyordum. Aradan yıllar geçti. Beni ‘süngü’ ile tehdit eden general, yükselemeden emekli oldu... Bir gece bir televizyon programında 28 Şubat’ın bir ‘post-modern’ darbe olduğunu kabul ederek, işledikleri ‘anayasal suçu’ da itiraf etti... Ve bir yana çekildi... Ben ise Prizma’yı yazmaya devam ediyorum. Suçluları cezalandıran bir ‘hukuk’ yoksa da... Onları kenara iten bir ‘hayat’ var çünkü...” <br/><br/>Mehmet Altan’ın dedikleri doğru (bu arada adını vermediği generalin Erol Özkasnak olduğunu da belirteyim), hatta dahası da var. 28 Şubat’ın asıl generalinin bugünkü haline bakıp (özellikle <i>Taraf</i>’taki, Mehmet Baransu imzalı deşifre haberlerinden sonra), “28 Şubat’ın madara olduğu” yönündeki tespitlere ve oradan doğan coşkulu ruh haline onay vermemek imkânsız gibi görünüyor. <br/><br/>Fakat ben, pazar günkü <i>Taraf</i>’ın manşetinde yer alan bir haberden yola çıkarak, böyle bir “kutlama”nın yanıltıcı olacağını, “28 Şubat ruhu”nun, geniş sivil kesimlere sirayet etmiş haliyle belki yola çıkıldığı andakinden bile daha tehlikeli hale geldiğini söyleyeceğim. <br/><br/>Referans verdiğim manşeti hatırlatayım önce: “Orduda 28 Şubat ruhu sürüyor... Anaokullarını bile fişlemişler... Dönemin Genelkurmay Başkanı’nın ‘28 Şubat 1000 yıl sürecek’ sözünü doğrulayan belgeler... Asker, 2007’de bir büyük kenti fişlemiş...”<b> <br/><br/>Sadece orduda mı?</b> <br/><br/>Birkaç köşede, 28 Şubat’çıların o zaman elde ettiği “kazanım”ların aynen devam ettiğini, bu nedenle 28 Şubat generallerinin “bitmesine” bakıp “28 Şubat’ın da bittiği” sonucuna varamayacağımız yönünde değerlendirmeler okudum. Bu gerçekten de üzerinde düşünülmesi gereken bir tespit. Fakat ben, 28 Şubat’ın, bir “başarı öyküsü” olduğuna dair düşüncemi, bugün dahi bazı uygulamaları dizayn etme gücünden çok, toplumu dizayn etme gücüne dayandırıyorum. Anlatmaya çalışayım... <br/><br/>28 Şubat’ın asıl büyük başarısı, sadece üniformanın ve silahın gücüne dayanan “modern” darbelerin ömrünü tamamladığını çaresizce kabul eden bir kadronun, yeni ve etkili bir yöntemle “modernliğin sıkıntısı”nı aşma becerisini göstermesi değil midir?<i> <br/><br/>Taraf</i>’ın yayımladığı ve Bizzat Çevik Bir imzasını taşıyan belgeler, bir kez daha 28 Şubat’ın asıl entrikasının “silahsız kuvvetler”i manipüle (ve mobilize) etmek olduğunu göstermiyor mu? <br/><br/>Eğer buna bir itirazınız yoksa, gelin şimdi de 28 Şubat’ın bu alâmet-i fârikasının TSK ve toplum içindeki tezahürlerine bir göz atalım... <br/><br/>En tazesini pazar günü bu gazetenin manşetinde okudunuz: Bir garnizon, çok uzun bir zaman önce değil, 2007’de koca bir kentin (Eskişehir) tümünde vatanı-milleti her an satabilecekleri endişesiyle bazı kişi ve kurumları fişlemiş. <i>Taraf</i> bunu “Orduda 28 Şubat ruhu sürüyor” başlığıyla vermiş; yanlış mı? <br/><br/>Bu “ruh”un Ordu’da sürdüğünü, biz yine 2007’de kesin bir biçimde öğrenmiştik zaten... Neden söz ettiğimi anlamışsınızdır: Darbe Günlükleri’nde “sivil toplumun harekete geçirilmesi ve böylece TSK’nın elinin kirletilmemesi”ne yönelik olarak yapılan vurgulardan ve yine o günlerde <i>Nokta</i>’da yayımlanan, Genelkurmay istihbaratının “işbirliği yapılacak sivil toplum örgütleri” çalışmasından söz ediyorum. <br/><br/>Her iki belge (özellikle de ikincisi), 28 Şubat’ın asıl entrikası olan “silahsız kuvvetler”i manipüle (ve mobilize) etme taktiğinin geçerliliğini aynen koruduğunu gösteriyordu. <br/><br/>Bu metinlerin yayımlanmasından sadece iki hafta sonra birincisi gerçekleştirilen ve sonra biribirini izleyen cumhuriyet mitingleri ise, 28 Şubat’ta göle çalınan mayanın, beklentileri de aşan bir biçimde tuttuğunu gösteriyordu. 2007’deki cumhuriyet mitinglerini ve bunların günümüzde tekrarlanma potansiyeli taşımalarını dikkate almayan bir 28 Şubat değerlendirmesi çok eksik bir değerlendirme olacaktır; ki genellikle yapılanın bu olduğunu düşünüyorum. <b><br/><br/>28 Şubat’ın asıl başarısı</b> <br/><br/>İrtica korkusuyla siyaseten alıklaştırılmış kalabalıkların “demokratik” eylemini kendi otoriter amaçlarının doğrultusunda kullanma becerisi: 28 Şubat’çıların büyük başarısı budur ve “laik kitleler”in, herhangi bir siyasi alternatif olmamasına karşın bugün de yeni cumhuriyet mitingleri hususunda onca istekli oluşları, 28 Şubat’ın başarısını günümüzde de sürdürdüğünü açıkça göstermekten başka bir anlama gelmez. <br/><br/>Önceki hafta başka bir vesileyle yazdığım gibi, yeni cumhuriyet mitingleri olacağına inanıyorum ben. O yazıyı bugünküne bağlarsam, şöyle diyebilirim: Yeni cumhuriyet mitingleri olacak, çünkü 28 Şubat’ın mayası, toplumun bazı göllerinde tuttu! <br/><br/>Şöyle diyebilirsiniz: “İstenseydi cumhuriyet mitingleri çok daha provokatif biçimlere büründürülebilir, böylece darbecilere gerçekten zemin hazırlanmış olurdu; fakat bu gerçekleşmedi, bu da tezinizin doğru olmadığını gösteriyor.” <br/><br/>17 ocak tarihli yazımın (“Yenileri başlamadan eski cumhuriyet mitinglerini konuşmanın zamanıdır”) son paragrafı, bu itiraza cevap niteliğindeydi. Öyle olmadı, çünkü: <br/><br/>“Önceki cumhuriyet mitingleri, ‘irticayı seçimle alaşağı etmenin mümkün olduğu’na duyulan inançla bütün enerjisini ‘seçim başarısı’na vermişti.” <br/><br/>Yani, medyanın “öldüren illüzyonu” bu kez demokrasi karşıtlarını yanıltarak demokrasi lehine sonuç doğurmuştu. <br/><br/>Fakat bilelim: 29 Mart’ta ortaya çıkabilecek spektaküler bir AK Parti zaferinden sonra doğacak olan “irticayı seçimle yenmek imkânsız” düşüncesi, yeni mitinglere, eskileriyle kıyas kabul etmeyecek bir militer ruh sağlayabilir. İşte o zaman muhtemel yeni mitingler –28 Şubat’ın ünlü generali Doğu Silahçıoğlu’nun satırlarını (<i>Cumhuriyet</i>, 3 Şubat 2008) kullanarak söylersem- “Atatürk cumhuriyeti yandaşlarının iktidarı ele geçirebilmelerinin ve yeni bir nesil yetişinceye kadar yönetimde kalmayı sağlayabilecek önlemlerin alınmasının” en önemli aracı olarak işlev görecektir.</p>

<br/>


<div id="taraf_not">
</div>

</div>


</div>
