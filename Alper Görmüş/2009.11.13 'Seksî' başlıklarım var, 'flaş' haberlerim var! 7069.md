# ‘Seksî’ başlıklarım var, ‘flaş’ haberlerim var!

*Alper Görmüş 13.11.2009*

<div class="taraf_structure_2col_1zq">
<div class="margen_n">



 <p>Size bir özür borcum var, yazıya başlamadan önce onu ifa edeyim... <br/><br/>3 kasım salı günkü, tümü bir <i>Taraf </i>okurunun eleştirisinden oluşan “Bu kadına dokunan yanıyor” başlıklı yazının sunuşunda şöyle demiştim: “Taraf okuru, yazar Akdoğan Özkan’ın yazısının tümünü aktarıyorum, bir sonraki salı, bu metnin bana verdiği ilhamdan hareketle ben de bir şeyler yazacağım.” <br/><br/>Oysa siz salı günü bu sayfada, <i>Habertürk</i> gazetesinin son televizyon reklamından hareketle Türk basınındaki “haber-muhabir” sorununu ele alan bir yazı okudunuz. Bu takdim tehire, televizyon reklamının yayından kaldırılacağı ve konunun güncelliğini yitireceği endişesiyle başvurmuştum. Fakat yazının dibine koyduğum özür notu, yazıyı kopyalayıp gazeteye gönderme aşamasında düşmüş; oysa ben gönderdiğimi sanıyordum... Yazının basılı versiyonunu gazetede görünce, yakın arkadaşlarımın hatırlatmaktan zevk aldıkları bilgisayar beceriksizliğimin yine devrede olduğunu anladım. <br/><br/>Sözümü şimdi yerine getirebiliyorum. Bu gecikmeden dolayı hepinizden özür diliyorum.<b> <br/><br/><br/><font size="3">Okurumuz <i>Taraf</i>’ı nasıl eleştirmişti</font></b> <br/><br/>Akdoğan Özkan’ın eleştirisini okumuş olanlar için hatırlatma; okumamış olanlar için “giriş” mahiyetinde kısa bir özet geçeyim önce... <br/><br/>Okurumuz, bir kamyonda 44 kilo esrar ele geçirildikten sonra uyuşturucu kaçakçılarıyla birlikte gözaltına alınan bir kadına ilişkin “Bu kadına dokunan yanıyor” başlıklı <i>Taraf</i> haberini eleştiriyordu. Bu kadına “dokunan yanıyor”du, çünkü aynı kadın bir yıl kadar önce de nezarethanede polislerle grup seks yaparken görüntülenmişti. <br/><br/>Okurumuzun haklı olarak işaret ettiği gibi, haberin metni, başlıktaki “seksî” ifadeyi taşıyabilecek mecalden yoksundu. Onun satırlarıyla: <br/><br/>“Metinde kadının ‘kamyonda esrar ele geçirme’ operasyonunun neresinde olduğuna dair en ufak bir bilgi kırıntısı yok. Başlıkta, kadın ‘yakıyor’ ama biz ne bir fuhuş suçundan gözaltına alındığı bir yıl önce, ne de bugünkü yakalanışında kadının neden ve kimi yaktığını asla öğrenemiyoruz. Kadının yakalanan kamyonda olup olmadığını dahi duyamıyoruz. Eğer kamyonda yakalanmadıysa yakalandığı yerde üzerinde esrar bulunup bulunmadığını, birilerini suça itip itmediğini bilmiyoruz!” <br/><br/>Okurumuza göre, “adli bir vakanın içeriğini bir hayat kadını üzerinden boşaltıp, geri kalanı da bayatlamış bir kabartma tozuyla şişirerek ‘erkek-egemen’ bir dille sıvamış” bir haberle karşı karşıyaydık. <br/><br/>Sizin de hemen görebileceğiniz gibi, gerçekten de ortada “yakan” bir kadın yok. Evet, ortada “yanan” birileri var ama, bunlar ya üniformalarından aldıkları gücü uygunsuz bir biçimde kullandıkları için (görevden alınan polisler), ya da apaçık yasadışı bir iş yaptıkları için (esrar kaçakçılığıyla suçlanan kişiler) “yanmışlardır...” <br/><br/>Okurumuzun eleştirisinin bu bölümünü okurken, gazeteciliğimizdeki, “habere başlık koyma” diye tanımlayabileceğimiz sorun alanına ilişkin bir şeyler söyleme ihtiyacı hissetmiştim. O yazıdan kalkarak yazacağımı söyleyeceğim şeylerden biri buydu...<b> <br/><br/><br/><font size="3">Haberi “anlatan” başlık, haberi “okutan” başlık...</font></b><font size="3"> <br/></font><br/>Eskiden, “modern zamanlar”da başlık denince akla, bir haberi olabildiği kadar kısa fakat doğru bir biçimde yansıtan bir kelime öbeği gelirdi... Sonra “post modern zamanlar”la birlikte haberi “anlatan” değil, “okutan” başlıklar dönemine geçildi. Bu yeni anlayışta başlığın haberi “anlatması” giderek pörsüyen bir nitelik kazandı. Başlık, haberi tam olarak ifade edemeyebilirdi, önemli olan bizatihi bu kelime öbeğinin ilginç, vurucu, “seksî” olmasıydı. <br/><br/>Örnekle anlatmaya çalışayım... Son on yılda Türkiye’de “paralı seks”in cazibesine kapılmış erkeklerin sayısında muazzam bir artış olduğuna ilişkin bir haber, bu yeni ekolün uygulayıcıları tarafından, mesela “Bas bas paraları Leyla’ya” başlığıyla verilebilir pekâlâ... <br/><br/>Bu da, işin suyunu çıkaran spor basınından hakiki bir örnek: “Konyavaşlamayın...” <br/><br/>Yani: Galatasaray teknik direktörü, Konya maçı öncesinde oyuncularını “yavaşlamayın" diye uyarıyor... <br/><br/>Bu tarz başlık anlayışı, önemli haber içeriklerinin içini boşaltıp okurların ilgisini bambaşka yönlere çekme istidadı da taşır ve bu yönüyle, yukarıda verdiğimiz örneklerdeki “anlaşılmazlık” probleminden çok daha büyük problemlere yol açabilir. Okurumuzun “adli bir vakanın içeriğini bir hayat kadını üzerinden boşaltıyorsunuz” eleştirisini hatırlayın... Ben de ilave edeyim: Okurumuz tümüyle haklı ve bu iş önemli ölçüde başlık marifetiyle gerçekleştiriliyor. Başlığı atan editör, belli ki “40 kilo esrar yakalandı” gibi bir haberi pek “kuru” bulmuş; çareyi de böyle bir çözümde bulmuş.<b> <br/><br/><br/><font size="3">“Büyük haber” beklentisi okuru da gazeteciyi de “bozar”</font></b> <br/><br/>Okurumuzun ikinci temel eleştirisi de, “sarsıcı habercilik” üzerinde odaklanmıştı. Şöyle diyordu: <br/><br/>“Alper Görmüş, cep telefonu sinyalleriyle helikopter düşürme iddiasıyla gazetesinde çıkan ama çöken habere ilişkin kaleme aldığı değerlendirme yazısının son kısmında, ‘Bu sonuçta, <i>Taraf</i>’ı beğensin beğenmesin bütün okurlardaki ‘sarsıcı haber beklentisi’nin yüksek olduğunu düşünüyorum’ diyordu. <i>Taraf</i>’ı önemseyen ama ondan daha fazlasını beklediği için bazı şikâyetleri de olan bir okur olarak hemen cevaplayayım: Evet yüksek! Ama mesela şahsen ben bu kadar ‘sarsıcı’ bir beklenti içinde değilim!” <br/><br/>Okurumuzun sözünü ettiği yazımın sonunda, “büyük haber beklentisi”nin bir sorun teşkil ettiğini ve ileride bu konuya yeniden döneceğimi söylemiştim. Yeri gelmişken, döneyim bari... Sorunu, özet biçimde şöyle ifade etmiştim: <br/><br/>“Bu sonuçta, <i>Taraf</i>’ı beğensin beğenmesin bütün okurlardaki ‘Sarsıcı haber beklentisi’nin de büyük payının olduğunu düşünüyorum. Bu bir tuzak. Bir gazete gündemi belirleyen gazete olmak gibi bir imaj edindiğinde okurlar bir beklenti içine giriyor, bu duygu zamanla okurlardan gazetecilere sirayet ediyor ve okurlar gibi onlarda da bir tür bağımlılığa yol açıyor. Bunu zorlamaların, abartmaların, ‘gündem belirleyecek haberler’ söz konusu olduğunda şüphe eşiğini aşağı çekmelerin izleyeceğini tahmin etmek zor değil.” <br/><br/>Bu sorunun en yakıcı versiyonuna, okurlarını “flaş” kapaklara alıştıran haber dergilerinde rastlanır... Haber toplantılarında, yayın yönetmeninin “flaş haber yok, bana flaş haber getirin” feryatlarına muhatap olmak muhabirler için öylesine ruh karartıcı bir etkiye yol açar ki, onlar da çareyi bazı haberleri “flaşlaştırmakta” bulur. Bu türden abartılmış kapak haberleri bir süre sonra okurlarda haklı bir sinirliliğe yol açar, fakat bilmezler ki, bunda, böyle bir beklentiye giren kendilerinin de payı vardır. <br/><br/>Fakat bu zinciri okurlar kıramaz, kıracak olan gazetecilerdir yine...<i> <br/><br/>Nokta</i>’nın yayın yönetmeniyken, biri “Darbe Günlükleri” olmak üzere kısa aralıklarla üç “flaş” haber yayımlamıştık. Elimizde o ölçülerde olmasa bile başka haberler de vardı ve normal koşullarda kapak onlardan biri olurdu. Fakat biz o hafta kapağımızı, emekli olduktan sonra bütün hayatını köyünün sarp kayalıklarını ormanlaştırma çalışmasına adayan matematik öğretmenine ayırmaya karar verdik ve öyle de yaptık. Sırf okurlardaki o beklentiyi kırmak için... <br/><br/>Flaş haber öforisi gerçekten de büyük bir tuzaktır gazeteciler için... <br/><br/>--------------------------- <br/><br/><br/><font size="4"><strong>Şahane gelişme: Bir Adalet Çağrıcısı komisyonda... <br/></strong></font><br/>Polise taş atan, gösterilere katılan çocuk yaştaki kişilerin ağırlaştırılmış cezalara çarptırılmasına karşı örgütlenen Çocuklar İçin Adalet Çağrıcıları, uzun ve sabırlı çabalardan sonra konuyu Türkiye Büyük Millet Meclisi’nin (TBMM) gündemine getirmeyi başardı. Çağrıcılardan Ersin Salman’ın grup üyelerine gönderdiği bir e-mail beni çok sevindirdi: <br/><br/>“Yarım saat önce, TBMM Anayasa Komisyonu Başkanı Zafer Üskül’le konuştum, durumu anlattım, konunun Adalet Komisyonu’nda görüşülmesi sırasında Çocuklar İçin Adalet Çağırıcıları olarak, bizden de hukukçuların bulunması isteğimizi belirttim, yardımcı olmasını rica ettim. Zafer Üskül şimdi aradı. Adalet Komisyonu Başkanı Ahmet İyimaya ile konuştuğunu, isteğimizin olumlu karşılandığını, Çocuklar İçin Adalet Çağırıcıları’nın, komisyon görüşmeleri sırasında bir (1) hukukçu arkadaşla temsil edilebileceği yanıtını aktardı.” <br/><br/>Bence şahane bir haber bu... Umarım böylece dile getirilen eksiklikler giderilir, TBMM, Çağrıcıları da mutlu edecek bir sonuç üretir.</p>
<br/>
<br/>
<br/>



<br/>


<div id="taraf_not">
</div>

</div>


</div>
