# Baykal’ın, “taban”ın kefaretini ödemeyi reddedişinin kısa tarihi...

*Alper Görmüş 09.12.2008*

<div class="taraf_structure_2col_1zq">
<div class="margen_n">



 <p>Deniz Baykal’ın tek parti dönemine ilişkin zihniyet eleştirilerinin son yılların en önemli siyasi gelişmesi olduğu kanaatindeyim. Ayrıca sol-liberal eleştirinin, Baykal’ın siyasi oportünizmine fazlaca abanarak bu gelişmenin hakkını veremediğini düşünüyorum. Bugün ve bir sonraki yazımda neden böyle düşündüğümü anlatmaya çalışacağım. <br/><br/>Geçen yıl bu zamanlar <i>Aktüel</i> dergisi için kaleme aldığım “Köşe yazarı olsa tapılacaktı, lider olarak taşlanıyor...” başlıklı Deniz Baykal portresinde, onu, “Laikçiliğin İsa’sı” olarak gördüğümü yazmıştım: <br/><br/>“‘Laik cumhuriyet değerlerinin yılmaz savunuculuğu’nu, yere göğe sığdırılamayan köşe yazarlarından çok daha iyi yapıyor. Fakat ‘sosyal-demokrat’ statükocular ondan aynı anda ‘iktidar’ da isteyince olmuyor; olmayınca, kendi günahlarını ona ihale edip rahatlıyorlar. Deniz Baykal: Laikçiliğin İsa’sı.” <br/><br/>(...) <br/><br/>“Tamam, statüko tanrısı ete kemiğe bürünmüş, Deniz diye görünmüştür de, hangi ‘Baykal istifa’cı sosyal demokrat itiraz etmiştir buna. Daha iki hafta önce Gülsün Bilgehan Toker <i>Vatan</i> gazetesine verdiği söyleşide nasıl bir ‘Baykal’sız CHP’ özlediğini şöyle anlatmamış mıydı?: ‘Yeni kuşaklar son 30 yılın CHP’sini biliyorlar. Oysa CHP, cumhuriyeti kuran parti ve 1940’ların, 50’lerin, 60’ların, 70’lerin CHP’si farklı. Zaten CHP’nin şu andaki ilkelerinde, programlarında hiçbir sorun yok. Onlar olduğu gibi kalmalı ve korunmalı. 30 senedir süren yönetimde bir eksiklik var galiba.’” <br/><br/>Düşünün, Deniz Baykal’a muhalif “çağdaş sosyal demokrasi” temsilcileri 1940’ların CHP’sine dönmek suretiyle iktidara ulaşabileceklerini düşünüyorlar. Bugün CHP liderinin tek parti döneminin uygulamalarına yönelik eleştirileri karşısında seslerini yükselten CHP’liler de aynı özlemi taşıyorlar. <br/><br/>Peki, Baykal’ın tek parti dönemine ilişkin izahı zor radikal eleştirilerini ne ölçüde ciddiye almalıyız. <b><br/><br/><font size="3">“Oy” için değişmek ayıp mıdır?</font></b> <br/><br/>Salih Memecan’ın, başına taş (seçim sandığı) düşmesiyle füc’eten görmeye başlayan ve karşısındaki çarşaflı kadını işaret edip coşkuyla “görüyorum, görüyorum” diye bağıran “görmeyen politikacı” Baykal karikatürü muhteşemdi. <br/><br/>Bu karikatür iki okumaya da açık: 1. Baykal, “yine” oportünistlik yapıyor, oy almak için bir oyun bu. 2. Evet, seçim sandığının kafaya düşmesi sonucunda böyle konuşuyor ama bu bir “oyun” değil; eski usul “halka rağmen halk için” siyasetinin oy getirmeyeceğini anladığı için, oy getirecek yeni bir yola girmiş bulunuyor... <br/><br/>İkincisinde biraz daha silik olmak kaydıyla, her iki okumada da bir “kötü (fırsatçı) politikacı”yla karşı karşıya olduğumuz öne sürülüyor. Birçok yorumcunun da paylaştığı bu görüşe göre, Baykal özünde “otoriter, demokratik olmayan” bir zihniyete sahiptir. Dolayısıyla “çarşaf açılımı” ve tek parti eleştirileri “sahtekârca”dır, ciddiye alınmamalıdır. <br/><br/>Doğru, Baykal son yıllarda gerçekten de partisini Türkiye’deki otoriter zihniyetin “odağı” haline getirdi ve her geçen yıl bu tutumunu daha da keskinleştirdi. Fakat burada kritik bir soru var: Baykal hep böyle miydi? Daha anlamlı bir soru: Onun “demokrasi karşıtı faaliyetlerin odağı” olma hali, bu “hal”in partisini iktidara taşıyacağına dair inançtan kaynaklanıyor olabilir mi? Ve tabii bu iki sorunun hemen akla getirdiği şu soru: Hangisi hakiki Baykal? Son yılların otoriter zihniyetli olanı mı, son günlerin tek parti dönemi eleştirmeni olarak öne çıkanı mı? <br/><br/>Ben şahsen onu tanıma düzeyimle bu son soruya net bir cevap veremem. Fakat her iki Baykal’ı da “iktidar kokusu”nun yarattığını söyleyebilirim. Bugün onu “iktidara gelmek için düşüncelerinden, inançlarından taviz veriyor” diye eleştirenlerin, tutarlı olmak için 1990’ların başındaki özgürlükçü Baykal’ın, Uğur Mumcu’nun ölümünü izleyen kitlesel gösterilerden aldığı iktidar kokusuyla o özgürlükçü düşüncelerinden, inançlarından tamamen vazgeçmesini de eleştirmeleri lazım. <b><br/><br/><font size="3">Baykal hep böyle değildi ki!</font></b> <br/><br/>Bu noktada Şahin Alpay’ın tanıklığına başvuracağım: <br/><br/>“O yıllarda zihnimdeki soru şuydu: Acaba Türkiye’de, benim İsveç’te tanıdığım türden, gerçek anlamda bir sosyal demokrat akım, parti olabilir miydi? Deniz Baykal ile İsmail Cem 1992’de ‘Yeni Sol’ başlıklı kitabı yayınladıklarında, bunu o yönde bir umut ışığı olarak gördüm. 9 Eylül 1992’de biraz merak, biraz da heyecanla CHP’nin yeniden açılış kurultayını izlemeye Ankara’ya gittim. Baykal o kurultayda, bana bugün dahi ‘muhteşem’ görünen bir konuşma yaptı. Şöyle diyordu: (...) İmam Hatip okuluna giden gençle, diskoya giden genci kucaklamaya geliyoruz. Artık CHP devlet partisi olarak değil, toplum ve halk partisi olarak anlaşılmalıdır. (...) 15 Şubat 1993’te CHP Genel Başkan ve Grup danışmanı ve de Araştırma Merkezi direktörü olarak işe başladım. Fakat görevim, başlamadan bitmişti. Zira rahmetli dostum Uğur Mumcu’nun 24 Ocak 1993’te menfurca katledilmesinden sonra Baykal, bu cinayete gösterilen kitlesel tepkilere bakarak, CHP’nin kendini yenilemeye ihtiyacı olmadığına karar vermişti.” (<i>Zaman</i>, 26 Nisan 2008). <br/><br/>Özgürlükçü Baykal’ın zihnini çelen bu laiklik kabarması zannettiği gibi ona iktidar getirmedi, katıldığı bütün seçimlerde yenildi. 2007’ye ve Cumhuriyet Mitingleri’ne böyle gelindi. Bir ders yetmemişti, Baykal bu defa da “ulusalcılık” sosuna bandırılmış bu yeni laiklik kabarmasının ona iktidar getireceğini düşündü. Fakat sonuç yine hüsrandı. <br/><br/>Ben, Baykal’ın yeni çizgisinin, “laik kabarmalar”ın sırtında halka kılıç sallayarak iktidara yürüyemeyeceğini anlamasının bir türevi olduğu kanaatindeyim ve bu nedenle yeni çizgisinde kararlı ve sabırlı davranacağını düşünüyorum. <br/><br/>Öte yandan, bu çıkışı sadece Baykal’ın ve bazı CHP’lilerin bir hareketi olarak görmek de yanlış olacaktır. Halkla devlet arasındaki kopukluğun daha uzun bir süre sürdürülemeyeceğine kanaat getiren devlet içindeki bazı güçlerin de onay verip desteklediği bir hareket olmalı bu. Eğer böyleyse, Ali Bulaç’ın (<i>Zaman</i>, 6 Aralık) işaret ettiği gibi, Baykal’ın Türkiye’nin Gorbaçov’u olma ihtimalinden dahi söz edebiliriz. <br/><br/>Sıkışmış politik rejimlerde, başka örneklerde olduğu gibi hiç beklenmedik figürler ya da kurumlar herkesin şaşkın bakışları arasında inanılması güç hamlelere girişebiliyorlar. Baykal’ın hamlesini de bu çerçevede düşünmek gerektiği kanaatindeyim. <br/><br/>Cuma günü, başta Ali Bulaç’ın ilginç değerlendirmesi olmak üzere, konuyu ele alan bazı yazarların yazıları üzerinden devam edeceğim.</p>

<br/>


<div id="taraf_not">
</div>

</div>


</div>
