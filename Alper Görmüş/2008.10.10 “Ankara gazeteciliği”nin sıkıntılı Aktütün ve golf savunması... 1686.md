# “Ankara gazeteciliği”nin sıkıntılı Aktütün ve golf savunması...

*Alper Görmüş 10.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Genelkurmay Başkanı Orgeneral İlker Başbuğ’un “Bana (bize) paşa demeyin” ricasından sonra bizim meslektaşların haber yazarken, yorum yaparken epeyce zorlanacaklarını düşünmüştüm. O günden beri okuduğum haber ve yorum metinlerine bu gözle de bakıyorum: Durum hiç fena değil, alışmış görünüyorlar. Fakat o metinler yazılırken yanlarında olmayı çok isterdim. Hangi köşe yazarı kaç kez “paşa” yazdıktan sonra hemen “rica”yı fark edip tashih yaptı, metin bittikten sonra sırf gözden kaçan “paşa”ları düzeltmek için özel okumalar yapıldı mı, bunları gözlemek, bilmek isterdim.</p><br/>
<p>Görebildiğim kadarıyla bir tek Ertuğrul Özkök uymamış bu ricaya: “Golf sahasından harekât yönetilmez paşam... Olmadı paşam!”</p><br/>
<p>Neyse, asıl konumuz bu değil. Asıl konumuz, bu üslup sınavının altından hakkıyla kalkan Ankara gazeteciliğinin, Aktütün baskınıyla ve baskın sırasında Hava Kuvvetleri Komutanı Orgeneral Babaoğlu’nun golf oynamasıyla ilgili olarak ortaya çıkan kamuoyu tepkisi karşısındaki tavrı... </p><br/>
<p>Son olaylardan sonra ortaya çıkan tablo, asli görevi “devlet”in (“ordu” diye de okuyabilirsiniz, yanlış olmaz) hükümetler için belirlediği sınırların kamuoyuna iletilmesinde “media”lık (ortam) yapmak olan Ankara gazeteciliğinin eski tadının kalmadığını gösteriyor. Kalmadı, çünkü geçmiş güzel günlerde ona “yandaş”lık eden bir kısım İstanbul gazetecisi de ilk kez başka bir dil kullanmaya başlamış görünüyor.</p><br/>
<p>Oysa geçmiş güzel günlerde, iktidarın asıl sahibinin sesi olarak bir yandan “iktidar olup muktedir olamayanlar”a hadlerini bildirirken, bir yandan da “ruhunu post-moderniteye her an satmaya hazır” İstanbul gazetecileri üzerinde bir iktidar kurabilmenin hazzını yaşıyorlardı. <i>Sabah</i> gazetesinin eski sahibi Dinç Bilgin, “Önce Ankara büroları devşirilir. Orada yapılan haberler gazetenin mutfağında etkili olur” cümlesiyle bu ilişkiyi ve duyguyu çok güzel anlatmıştı. </p><br/>
<p></p></font><b><font face="Times New Roman TUR" size="4"><br/>
<p>Keyifli günlerden bir örnek...</p></font></b><font face="Times New Roman TUR"><br/>
<p>Ankara gazeteciliğinin, işin keyfini çıkardığı günlerden bir örnek hatırlatayım da, ne demek istediğim daha iyi çıksın ortaya: </p><br/>
<p>2003’ün son günleri... Ülke medyası “şeriatçıların gemi azıya aldığını” gösteren iki haberle çalkalanmaktadır: Adalet ve Kalkınma Partisi (AK Parti) milletvekili Hüsrev Kutlu’nun “Atatürk’ün, muhalefet kulisinde bulunan mareşal kıyafetli fotoğrafının cumhurbaşkanı fraklı fotoğrafıyla yer değiştirmesini” istemesi ve “Mahmut Hoca”nın kızının cenaze törenindeki görüntüler...”</p><br/>
<p>Yılın son günü üç gazetede (<i>Hürriyet</i>, <i>Milliyet</i>, <i>Cumhuriyet</i>) Ankara temsilcilerinin (Sedat Ergin, Fikret Bila, Mustafa Balbay) imzasını taşıyan bir haber yayımlanır. Kara Kuvvetleri Komutanı Aytaç Yalman, her iki olaya karşı tepkisini dile getirmektedir...</p><br/>
<p>Haberin ilginç tarafı şuydu: Org. Yalman’ın sözleri üç gazetede de kelimesi kelimesine aynıydı. Belli ki faks yahut e-mail (ya da özel ulak) marifetiyle üç gazeteciye iletilen bir metnin haber versiyonuyla karşı karşıyaydık... Metin alınmış, aralara bir miktar dolgu malzemesi eklenmiş ve servise verilmişti... </p><br/>
<p>Oysa üç “temsilci” de okurlara “Sorularımızı yanıtladı” imasında bulunuyordu...</p><br/>
<p>Mesela Balbay: “İki haberle ilgili görüşlerini <i>Cumhuriyet</i>’e açıklayan Orgeneral Yalman...” Mesela Ergin: “Orgeneral Yalman bir soru üzerine <i>Hürriyet</i>’e şunları söyledi...” Mesela Bila: “Org. Yalman, dün telefonla yaptığımız görüşmede...”</p></font><b><font face="Times New Roman TUR" size="4"><br/>
<p>Nerde o günler?</p></font></b><font face="Times New Roman TUR"><br/>
<p>Aktütün baskını ve “baskın sırasında golf” hadisesi Ankara gazeteciliğini çok zor bir durumda bırakmış görünüyor. Çünkü, kritik durumlarda başkentten gönderdikleri “hassas” haberleri sorgusuz sualsiz yayımlayan “merkez”deki meslektaşları, bu kez mırın kırın etmekte, ipe un sermekte, ve hatta onların anlattıklarının tam tersini anlatmaktadırlar... </p><br/>
<p>8 Ekim tarihli <i>Hürriyet</i>’te yer alan bir Metehan Demir haberini aktarırsam, anlatmak istediğimi daha iyi anlatabileceğim: Kendisi de eski bir asker olan ve buradan devşirdiği “bilgi”nin özgüveniyle, geçtiğimiz yıl <i>Nokta</i>’nın yayımladığı “TSK yandaşı ve karşıtı gazeteciler” andıcını <i>Sabah</i>’ın manşetinden (Fatih Altaylı’nın yayın yönetmenliği dönemi) “sahte” ilan eden bu Ankara gazetecisi; </p><br/>
<p>“Aktütün baskını sırasında golf oynadığı ortaya çıkan” Hava Kuvvetleri Komutanı Aydoğan Babaoğlu’yla konuşup “merkez”e bir haber geçmiş. Başlığından, sunumundan bağımsız olarak okursanız, Metehan Demir’in haberini “paşaya haksızlık ediliyor” duygusuyla ve öyle anlaşılması temennisiyle yazdığı sonucuna varmanız işten bile değildir. Fakat haber “İstanbul” tarafından öyle bir sunulmuş ki, ortaya tam tersi bir sonuç çıkmış: “Paşadan golf için savunma: AKTÜTÜN’E BEN Mİ GİTSEYDİM...” İlaveten, “Golf oynayan paşa” fotoğrafının içine gömülmüş bir Ahmet Hakan yazısı anonsu: “Anlatması zor paşam” ve yukarıda da değindiğim Ertuğrul Özkök yazısı: “Golf sahasından harekât yönetilmez paşam.”</p><br/>
<p>Bu öyle bir sunumdu ki, <i>Hürriyet</i> okurları (“bile” desem mi) “Paşam, bu nasıl özür ki kabahatinden büyük” yollu yorumlarını esirgememiş, gazeteyi bombardımana tutmuştu. </p><br/>
<p>Ankara gazeteciliğinin “yandaş” İstanbul gazeteciliği tarafından yarı yolda bırakıldığının tek göstergesi bu değil tabii... Fakat bunları tek tek saymaktansa, Ankara gazeteciliğinin İstanbul’a tepkisini özetleyen birkaç yazıdan söz etmek daha ekonomik olacak.</p><br/>
<p>Değinmek istediğim birinci yazıyı <i>Sabah</i>’tan Muharrem Sarıkaya kaleme almış. Sarıkaya, “Golf sporunun günahı” başlıklı yazısında şöyle diyor:</p><br/>
<p>“Nedense bazılarımız boks, karate, tekvando, güreşi spordan sayar da yelken, golf, kayak, sörf yapanı günah işlemiş gibi kabul eder. Bu düşünce son olarak hedef tahtasına Hava Kuvvetleri Komutanı Org. Aydoğan Babaoğlu’nu koydu.</p><br/>
<p>Aktütün Karakolu’nda 17 asker şehit olurken, Org. Babaoğlu’nun Antalya’da golf oynamakta olduğu iddiasını dile getirdi. Oysa işin aslı hiç de anlatıldığı gibi değilmiş. (“İşin aslı”nın, yani Babaoğlu’nun 15 askerin öldürüldüğünü cumartesi sabahı öğrenip derhal sahayı terk ettiği bilgisinin aktarıldığı bölümü geçiyorum, çünkü bu yazının çıktığını günün akşam saatlerinde yapılan Genelkurmay açıklaması dahi “işin aslı”nın Sarıkaya’nın anlattığı gibi olmadığını gösteriyordu. –A.G.) (...) Şimdi şu soruların yanıtını arayalım:</p><br/>
<p>Güç ve denge orantılanmasının en iyi sporu golf oynamak suç mu?</p><br/>
<p>Yoksa savaşanlar spor yapmaz mı?” </p><br/>
<p>Olan bitenden, <i>Akşam</i> gazetesinin Ankara temsilcisi İsmail Küçükkaya’nın da çok rahatsız olduğu anlaşılıyordu. “Ne kadar da çok insan silahlı kuvvetleri eleştirmek için fırsat kolluyormuş meğer” dediği yazısının başlığı için de “Adeta TSK karşıtı kampanya gibi”yi uygun görmüştü Küçükkaya.</p><br/>
<p>Anlayacağınız, Aktütün’den sonra ortaya çıkan merak eden-soru soran İstanbul gazeteciliğiyle başı dertte Ankara gazeteciliğinin... Bir tabu yıkılıp eleştiri cininin şişesinden çıkmasından sonra bir daha eskiye dönmek çok zor. Fakat çare yok, Ankara gazeteciliği er ya da geç kabul edecek bu gerçeği.</p></font></p>

<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2215.htm), [web.archive.org (arşiv bağlantısı)](http://web.archive.org/web/20081024222935/http://www.taraf.com.tr:80/makale/2215.htm)
