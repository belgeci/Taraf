# “Ergenekan töplümü”nde Türkler ve tilkiler

*Alper Görmüş 14.08.2009*

<div class="taraf_structure_2col_1zq">
<div class="margen_n">



 <p>Birikim<i>’in son sayısında yer alan bir yazıdan hareketle ırkçı internet sitelerindeki “içerik”ten söz edecektim. Fakat arkadaşım İrfan Aktan arayıp da </i>Hürriyet<i>’ten Bekir Coşkun ve Yılmaz Özdil’in yazılarından bahsedince, aynı “içerik”in “merkez medyanın merkezi”ne de sirayet ettiğini anladım. İrfan, tepkisini yazıya dökmek istiyordu. Düşündüm, neticede İrfan’ın içini doldurmayı düşündüğü çerçeve çok daha ilginçti ve o nedenle sayfamı bugünlük ona terk etmeye karar verdim.</i> <br/><br/>***<i></i> <b><br/><br/>İRFAN AKTAN</b> <i><br/><br/>Yen Şafak</i>’tan Salih Tuna’nın hatırlatması üzerine dikkatimi çekti, <i>Hürriyet</i>’ten Yılmaz Özdil ve Bekir Coşkun’un Ahmet Türk’ün Türkçesiyle alay eden yazıları. Yazıları okuyunca aklıma gelen ilk soru şuydu: Biz bir toplum muyuz? Yanıtı çok zor bir soru. Özdil, Türk’ün Türkçesiyle alay etmek için “töplümsel süreç” demiş. Evet, biz bir toplum muyuz sorusuna onun yanıtı bu: töplüm! Yazıyı yokuşa sürmeyelim ve Özdil’in pek de örtük olmayan ırkçılığına hapsolmadan, kolayından gidelim: Tamam, biz bir toplumuz. Peki, olgun bir toplum muyuz? Bu soruya nispeten daha külfetsiz yanıt verilebilir: Yazık ki acıların olgunlaştıramadığı bir toplumuz. Reşit olamadığı için hayatın en acılı noktalarına sinik ve çirkin bir sırıtışla yanıt vermeye alışkın bir toplumuz: “töplüm”! Eh, böyle bir toplumun “kanaat önderleri” de ancak Özdil ve Coşkun olabilir herhalde. Peki, Coşkun ve Özdil’i karşımıza alıp Kürtçe konuşmaya zorlasak ve Kürtçeyi telaffuz edişleriyle alay etsek, titreyip kendilerine gelirler mi? Elbette hayır! Entelektüalizmle alay eden köşe yazarları da alkış topluyor bu toplumda, malumatfuruşluk yaptığını zanneden ve zannettirenler de, sırtını güce yaslayıp ötekileştiren de, nefret söylemini “millî değerleri” korumak için dillendirenler de... Son kertede cehaletinden, yabancı düşmanlığından, ırkçılığından hicap duymayan, şehre gelen “sarışın turistin” peşine takılıp nanikleyen bir toplumken, muktedirden de o derece korkuyor veya utanıyoruz. Bu utancın tarifini de en güzel biçimde bizzat Bekir Coşkun yapıyor: “Hani bir şey söylemek istersiniz, ama utanırsınız. Kapıya gelen alacaklıdan biraz daha para istemek gibi...” Evet, Coşkun sadece alacaklı olandan utanıyor, belli. Kürtler Bekir’i Beko olarak telaffuz eder. Cumhurbaşkanı Abdullah Gül, Kürtlerin aşk efsanesi Mem û Zin’in kültürel değerimiz olduğunu söyledi ama efsanenin kötü kahramanı, Mem ve Zin’i birbirinden ayıran Beko’dan söz etmedi. Çünkü Beko, aşka mani oldu ama ismi hep kötülükle anıldı.   <b><br/><br/>Acılar bizi neden olgunlaştıramıyor?</b>   <br/><br/>Irkçılıktan canı yanmış toplumların pek çoğu çeşitli düzeylerde de olsa olgunlaştı. Dünyanın acılarla “olgunlaşmış” toplumlarında siyahlara, Yahudilere, eşcinsellere, Çingenelere, sakatlara yönelik nefret söylemleri kanunla yasaklanırken gündelik yaşamda da ırkçılık başta olmak üzere tüm nefret hislerinin yüksek sesle ifadesi marjinalize olacak kadar ayıplanır oldu. Elbette dünyanın çeşitli yerlerinde hâlâ ciddi bir tehdit olarak varlığını sürdürüyor farklı/yabancı düşmanlığı. Kimi yerde örgütlü kiminde de örtük olarak bireylerin gündelik sözlerinde ve esas olarak söylemlerinde tebarüz ediyor bu mesele. Lafı uzatmayalım ve birkaç örnek üzerinden Türkiye’ye bakalım. <i>Hürriyet</i> gazetesi yazarı Özdil, Ahmet Türk’ün Türkçesiyle dalga geçiyor. Akabinde bir zamanlar Tayyip Erdoğan’ın “ya sev ya terk et” uyarısına maruz kalınca ortalığı velveleye veren, onuncu köyü de kimselere bırakmayan üstadı alıyor sözü: “Eme bizim görüşmemiz Beşbeken ileydi, hadi olmadı AKP Genel Başkanı olarak olsun dedik. Pırt mentö ile görüşme nasıl olur?” <br/><br/>Başka bir yazısının giriş cümlelerini tekrar anımsayalım: “Ben o duyguyu bilirim; hani bir şey söylemek istersiniz, ama utanırsınız. Kapıya gelen alacaklıdan biraz daha para istemek gibi... Ya da ceketinizin üzerine oturmuş mahalle kabadayısının kalkmasını söylemek gibi...” Evet, Türkiye’de nefret söylemi de muktedire, güçlüye karşı dillendirilemez. Utanılır. O yüzden <i>Flaş TV</i>’nin sunucusu Obama’ya “mesaj” vermek için yüzünü karaya boyayıp ekrana çıktığında tüm dünya bu ırkçılık cüreti karşısında hayrete düşmüşken bizim web siteleri “komik videolar” listesine eklemişti bu olayı: “Biz Obama’ya karşı ırkçılık yapmıyoruz ki, espri yapıyoruz yahu!” Çok az “Türk” utanç duymuştu bu görüntüden. Ama Coşkun, Ahmet Türk’ün Türkçesiyle alay etmekten utanmıyor. Çünkü Ahmet Türk’ün bu mahallenin kabadayısı olmadığının farkında. Korkmuyor ondan. Ondan korkmadığı gibi, Türk’ün temsil ettiği Kürtlerden de korkmuyor. Ağzının payını verecek “Türklerin” de, kendisine alkış tutacak “Türklerin” de sayısını iyi biliyor... Türkiye’de Türklük dışındaki tüm etnik kimliklere saldırının meşru olduğunu da biliyor. Yasaların, savcıların, hâkimlerin kimden yana olduğunu ise hepimiz biliyoruz. Kürtlerle, Çingenelerle, geylerle alay etmek, Türkiye’de meşru ve yaygın bir söylem... Kürtleri hedef alan dergiler, gazeteler toplatılmıyor; PKK militanlarının kesilmiş kafaları, uzuvları, cesetleri web sitelerinde “bol bol izleyin, rahatlayın” anonslarıyla neşredildiği halde herhangi bir kovuşturmaya tâbi tutulmuyor. Ve bunlar olmadığı için de gündelik hayatta Kürt karşıtı ırkçı söylem, hayatın her alanında kendine yer bulabiliyor.   <b><br/><br/>Irkçılık her yerde aynı da...</b>   <br/><br/>Misal vereyim: Bir “Türk”, havuza giden arkadaşına “ulan Kürt okyanusunda mı öğrendin yüzmeyi!” demişti. Irkçılığın dili her yerde aynıymış. Bakın Almanya’da Türklere karşı yapılan ırkçı bir “espriye”: Eğer bir gemi 2000 Türk yolcusu ile batarsa, bu kazadır. Ancak, Türkler yüzme biliyor ve kurtulabilirlerse, bu faciadır. Yogaya giden bir Kürt gence “Türk” arkadaşının tepkisine bakın: “Nasıl yani, Kürtler yoga da mı yapıyor!” Evet, demişti genç: Kürtler Türkiye’nin uzak doğusunda. Yoga da bir Uzakdoğu felsefesi değil mi? Yanıt: “Ulan aslında sizden ayrılsaydık İsviçre olurduk”. Alaka var mı? Var aslında. 1990’larda parlak Türk zekâsı şu görüşü icat etmişti: “Güneydoğu’ya sahip olmanın yararı değil, zararı var Türkiye’ye. Güneydoğu, Türkiye’nin zenginleşmesini önlüyor.” 2005’te ise 1940’ların Almanya’sını hatırlatan bir kapakla çıkmıştı <i>Türk Solu</i> dergisi: 1- Her Türk, alışverişini mutlaka Türkten yapmalıdır. Kürde aktarılan para PKK’ya maddi destek demektir. Türk, bu maddi desteği kesmezse, hem Türklerin mali gücü olmayacaktır, hem de Kürdün altında ezilecektir. 2- Her Türk, Türkçe konuşmalıdır. Bunu da İstanbul şivesi ile konuşmalıdır. Dil varsa millet vardır. Ancak şehri istila eden Kürtler kendi dillerini hâkim kılmaktadır. Bunlarla temas içinde Türkler de şivelerini bozmakta, Türkçe konuşsa bile adeta Kürt şivesiyle Türkçe konuşmaktadır. (...) 5- Her şeyden önce Türk üremelidir. Artan her bir Türk bebesi, bizi Ergenekan’dan çıkartacak bir kurtarıcıdır.” Doğru bir yazım hatası yapmış <i>Türk Solu</i>: Ergenekon değil, Ergenekan! Hem bu toplumun ergenliğine hem de “kanının” aktığı oluğa güzel işaret.<br/><br/><i>Türk Solu</i> dergisi, cumhuriyet mitinglerinin en yoğun olduğu dönemde “Kürtlerden alışveriş yapmayın, kebap ve lahmacun yemeyin” diye seslendiği zaman <i>Express</i>’e “Kürden Raus” kapağı yapmıştık. O yazıda Kürtlere karşı ırkçı tepkilere değinmiş ve bir anekdot aktarmıştım. Köye gelen öğretmen, öğrencilerden birine “ben Türk, anam Türk, babam Türk, Türk oğlu Türküm” dedirtmeye çalışmıştı. Türkçeyi sopayla öğrenen çocuk da dili dolandığınca “Ben tilki, anam tilki, tilki oğlu tilki!” deyivermiş ve şamarı yemişti. Gerçi yıllar sonra Anadolu’daki tilki türlerinden “kızıl tilki” Avrupa’nın Kuşları Raporu’na Latince ismi Vulpes Vulpes Kurdistanica olarak geçince kızılca kıyamet kopmuş ve dönemin bakanı Osman Pepe, ismin Kurdistanica kısmını törpülemeye kalkmıştı. Ama otuz yıllık kanlı acı, bu “töplümün” “Ergenekan”larını olgunlaştıramadıysa da Kürtlerin şamaroğlanı olmadığını ortaya koydu. Şimdi sıra, aksan ayrımcılığını, Türk ırkçılığını ve nefret söylemini yasal ve toplumsal düzeyde cezaya tâbi tutmakta.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/7111.htm), [web.archive.org (arşiv bağlantısı)](http://web.archive.org/web/20091231060715/http://www.taraf.com.tr:80/makale/7111.htm)
