# Özkök, Darbe Günlükleri’nin en önemli bölümü hakkında ne demiş oldu?

*Alper Görmüş 25.08.2009*

<div class="taraf_structure_2col_1zq">
<div class="margen_n">



 <p>Medyanın, Ergenekon davası gibi 2003-2004 darbe girişimlerinin de hayırlısıyla göz menzilimizin dışına çıkartılmasından memnuniyet duyacak kesimi, epeydir gazabının önemli bir bölümünü eski Genelkurmay Başkanı Hilmi Özkök’ün üzerine boşaltıyor. Bu kesim, Hilmi Özkök’ün baştan beri dile getirdiği “Darbe girişimi vardır ya da yoktur demem, hüküm koymam, hüküm koymak yargının işidir, ben sadece yargının bana yönelttiği sorulara yorum yapmaksızın cevap veririm” şeklinde özetlenebilecek tanıklık tarzının totolojden başka bir şey olmadığını öne sürüyor ve Özkök’ü “Ya var de, ya yok de, sonra da sus” noktasında sıkıştırmaya çalışıyor. <br/><br/>Fakat nafile bir çaba bu. Anlamıyorlar ki, Hilmi Özkök ilk kez Darbe Günlükleri’nin yayımlanmasından bir hafta sonra telaffuz ettiği “tanıklık” konusunda derinlemesine düşünmüş ve neticede son derece net, son derece şeffaf bir hat inşa etmiştir. <br/><br/>25 Nisan 2009’da İzmir’de Zekeriya Öz’e verdiği ifade de dahil olmak üzere, bugüne kadar bu hattan hiç dışarı çıkmadı. O kadar ki, bazen, prensiplerini ve sınırlarını kendisinin belirlediği bu tanıklık tarzının dışına çıkmamak için (mesela sadece sorulana cevap verme prensibi) bazen söylemek istediklerini dahi söyleyemedi. Üçüncü iddianamenin delil klasörlerinde tam metni yer alan ifadesinin Darbe Günlükleri’nin en önemli bölümüyle ilgili sözleri, tam böyle bir duruma işaret ediyor...<b> <br/><br/>“Muhtıra toplantısı” için ifadesinde ne dedi?</b> <br/><br/>Daha önce bir başka vesileyle söylemiştim: Bence Darbe Günlükleri’nin en önemli bölümü, 3 Aralık 2003’te Genelkurmay Başkanı Hilmi Özkök’ün başkanlık ettiği, kuvvet komutanlarının yanı sıra çok sayıda orgeneralin de katıldığı “muhtıra toplantısı”dır. <br/><br/>Toplantıda Özkök, en kıdemsizden başlayarak sırayla bütün orgenerallere söz veriyor ve onlar da “hükümetin halli” için neler yapılması gerektiğini anlatıyorlardı. Komutanların hepsi Türk Silahlı Kuvvetleri’nin “olay”a bir şekilde müdahil olmasını savunuyor, çoğu da “muhtıra” verilmesi konusunda görüş bildiriyordu. <br/><br/>Toplantının anlamı, Darbe Günlükleri’nde şöyle ifade ediliyordu: <br/><br/>“Bu toplantı bence tarihî bir toplantıydı. Bir yıldır ilk defa yapılıyordu. Genelkurmay Başkanı’na onunla aynı fikirde olmadığımız mesajı verildi. O da kendinin yalnız kaldığını anladı. Görüntüye rağmen direnmekte devam ediyor. Ama artık çok geç. Zira yasal olarak böyle bir toplantı yapmakla kendisi de geri dönemeyecek bir yola girdi.” <br/><br/>Hilmi Özkök’ün, ek klasörlerin açıklanmasıyla birlikte geçtiğimiz cuma günü kesinleşen savcılık ifadesinin ilgili bölümü ise (yukarıda sözünü ettiğim “tanıklık tarzı”nın incelikleri hesaba katılmadığında) o gün sanki hiçbir komutanın “muhtıra”yı telaffuz etmediğini, dolayısıyla da Darbe Günlükleri’nin en önemli bölümünü hükümsüz kıldığını imâ ediyordu. <br/><br/>Özkök’ün ifadesinin bu bölümünü bu tarzda yorumlayıp haberleştirme pratiğinin en taze örneği <i>Milliyet</i>’te (23 ağustos) yer aldı. Gazetedeki, “Muhtıra verilmesi talebi olmadı” başlıklı haberin giriş cümlesi aynen şöyleydi: <br/><br/>“Ergenekon savcılarının tanık sıfatıyla bilgisine başvurduğu eski Genelkurmay Başkanı emekli Orgeneral Hilmi Özkök’ün ifadesinin iddianameye girmeyen ancak eklerinde yer alan tam metninde, bazı komutanların muhtıra verilmesi talebinde bulundukları iddialarını doğrulamadığı ortaya çıktı.” <br/><br/>Haberin devamını izleyerek, bu güçlü yargının neye dayandırıldığını da görelim: <br/><br/>“İddianamede, Özkök’ün, bazı komutanların kendisine hükümete muhtıra vermeyi teklif edip etmediği yönündeki soruya şu yanıtı verdiği belirtildi: Usul olarak en kıdemsizden başladığı için hepsinin görüşlerini aldıktan sonra ben de katılmadığım görüşlerimi söyledim. Herkes şahsi görüşünü dile getirir ama kimse benim yanımda muhtıra verme şeklinde bir teklifte bulunamaz. Ben de böyle bir şeye fırsat vermem.”<b> <br/><br/>“Teklif başka görüş başka...”</b> <br/><br/>Bu sözler, ek klasörlerden önce iddianamede de yer almıştı. Şimdi de size, <i>Radikal</i>’den Murat Yetkin’in iddianamenin açıklanmasından birkaç gün sonra (6 ağustos) Özkök’le yaptığı söyleşinin konumuzla ilgili bölümünü sunacağım. Okuyunca, onun “tanıklık tarzı”nın ne kadar ince örgülü bir yapıya sahip olduğunu siz de kabul edeceksiniz: <br/><br/>Soru: İddianamede görevde bulunduğunuz sırada generaller ile yaptığınız toplantıda, Özden Örnek’e atfedilen günlüklerde söylendiği gibi muhtıra teklif eden olmadığını söylediğiniz yazılı. Muhtıra teklif edilmedi, konuşulmadı mı? <br/><br/>Cevap: Böyle bir teklif gelmediği doğru. Soru teklif geldi mi şeklinde sorulmuştu. Ama teklif başka, görüş başkadır. O toplantıda ben görüşleri aldım. <br/><br/>Soru: Yani muhtıra verilmeli görüşü dile getirildi, ama bu teklif sayılmaz mı demek istiyorsunuz? <br/><br/>Cevap: Yorum yapmayacağım. Ben sizin daha iyi değerlendirmeniz açısından teklif ve görüşün iki ayrı şey olduğunu söylüyorum. <br/><br/>Gördüğünüz gibi, Hilmi Özkök, savcılığa verdiği ifadede kendisine tam olarak ne sorulmuşsa ona cevap vermiş. Peki, bir gazeteci üzerinden sonradan yaptığı düzeltmeyi savcıyla konuşurken neden yapmamış? Yani savcıya neden, “Siz bana ‘teklif’ diye soruyorsunuz, böyle bir şey olmadı fakat bu yönde görüş açıklayanlar oldu” dememiş? Bu da Hilmi Özkök tarzı tanıklığın bir inceliği işte... Böyle yaparsa savcıyı yönlendirmiş, kendisini de kanaat açıklamış gibi hissediyor olmalı. Özkök bir gün mahkemede de tanıklık ederse, hâkimlerin bu incelikleri hesaba katmaları gerekir.<b> <br/><br/>Tanklar yürütülmemiş ama...</b> <br/><br/>Demek ki 3 Aralık 2003 toplantısında muhtıra “teklifi”nde bulunulmamış ama muhtıra verme “görüşü” dile getirilmiş. <br/><br/>Bu da bizi bir kez daha meşhur “askerî darbeyi savunma”nın ya da “darbe konusunda olumlu görüş beyan etme”nin suç olup olmadığı tartışmasına taşıyor. <br/><br/>Hatırlayın, o tartışmada Mümtaz Soysal, Sabih Kanadoğlu gibi hukukçular bazı insanların biraraya gelip bu yönde görüş beyan etmelerinin, hatta planlar yapmalarının suç teşkil etmeyeceğini savunmuşlardı. Bir başka ünlü siyasetçi-hukukçumuz da suçun oluşması için mesela “tankların yürütülmesi” şartını öne sürmüştü. Aynı kişilerin, “Bu insanlar, ülkenin ordusunun en yüksek rütbeli komutanları olsa da durum değişmez mi,” sorusuna, “değişmez” cevabını verdiklerini de unutmayalım. <br/><br/>Bu tartışmada son sözü hiç kuşkusuz savcılar söyleyecek. Savcıların, komutanların muhtıra “görüşü”nü dile getirmelerini “ifade özgürlüğü” çerçevesinde gördüklerini ima edecek bir son söz (mesela dava açmamak) şu anlama gelecektir: Bundan sonra muhtıra konuşmanın, darbe planları yapmanın hiçbir riski olmayacaktır. Yasalar, ancak tanklar yürümeye başlayınca devreye girecektir ki, o andan sonra kimin yasasının geçerli olacağını artık ezbere biliyoruz. <br/><br/>-------------------------- <br/><br/><br/><font size="4"><strong>“Kartaca yıkılacaktır” bayrağı Bekir Coşkun’da... <br/></strong></font><br/>Türkiye’de 3 Kasım 2002’den bu yana iktidarda bir “düşman”ın olduğuna inanan milyonlarca insan var. Bu insanlara göre, “düşman”ın ülke için olumlu bir iş yapması ontolojik olarak mümkün değildir ve bu nedenle Türkiye’deki “laik-çağdaş-kentli” kesimler, iktidar ne yaparsa yapsın ona karşı çıkmalıdır. <br/><br/>Keza bu kesimlerin politik mücadele programı tek maddelik olmalıydı: Düşmanı imha etmek.<i> <br/><br/>Cumhuriyet</i> gazetesi yazarı Oktay Akbal, AK Parti iktidarının ilk aylarında yazdığı bir yazıda, Romalı bir senatörün “Kartaca Yıkılmalıdır!”dan ibaret tek maddelik politik programını Türkiye’ye uygulamış, yukarıda aktardığım sonuçlara varmıştı.<i> <br/><br/>Hürriyet</i> yazarı Bekir Coşkun, Sezen Aksu’nun Tayyip Erdoğan’a mesajını ele aldığı yazısında (23 ağustos), bu hastalıklı pozisyonun taze bir örneğini verdi. Siz de mahrum kalmayın: <br/><br/>“Sanatçı; çağdışılığı savunamaz... Medeni yaşama karşı duramaz sanatçı... <br/><br/>Ve sanatçılar zeki insanlardır; toplumuna ortaçağ yaşamını öneren, modern hayata karşı çıkan, laikliği bir kenara itip dinciliği referans alanların ‘iyi bir şey’ yapamayacaklarını bilir...”</p>
<br/>
<br/>
<br/>



<br/>


<div id="taraf_not">
</div>

</div>


</div>
