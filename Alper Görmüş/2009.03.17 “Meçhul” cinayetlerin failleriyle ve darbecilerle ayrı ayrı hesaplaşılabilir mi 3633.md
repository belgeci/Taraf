# “Meçhul” cinayetlerin failleriyle ve darbecilerle ayrı ayrı hesaplaşılabilir mi?

*Alper Görmüş 17.03.2009*

<div class="taraf_structure_2col_1zq">
<div class="margen_n">



 <p>Geçen yazımda, Ergenekon davasının mahkemeye gönderilen ikinci iddianameyle Türkiye’nin son 7-8 yılındaki darbe girişimlerine (de) yönelmesinin Kürşat Bumin’i kaygılandırdığını hatırlatmış, böyle düşünmesinin gerekçelerini kendi yazılarından uzun alıntılarla aktarmıştım. <br/><br/>Bugün, Kürşat’ın gerekçelerini birkaç cümleyle yeniden anmak ve kendi fikirlerimi sizlerle paylaşmak istiyorum. <br/><br/>Fakat ondan önce belirtmem gereken bir nokta var: Kürşat Bumin’in konuya ilişkin son yazısının yayımlandığı 11 martta, evet, ikinci iddianamenin darbe girişimlerine odaklandığı belli olmuştu, fakat iddianameye Darbe Günlükleri’nin de girdiğini ve eski Deniz Kuvvetleri Komutanı Özden Örnek’in tanık olarak ifadesine başvurulacağını henüz bilmiyorduk. Fakat bunların, Kürşat’ın fikirlerinde –özellikle o fikirlerin gerekçelerine baktığımızda- bir değişikliğe yol açma ihtimalinin çok zayıf olduğunu söyleyebiliriz. Hatta, bu yeni gelişmelerin kaygılarını artırmış olması daha büyük bir ihtimal.<b> <br/><br/>Bütün-parça meselesi...</b> <br/><br/>Kürşat, 17 şubat tarihli ilk yazısında, Ergenekon davasının “cinayetler”e odaklanması gerektiğini, çünkü ancak bu şekilde, kamuoyundaki sert bölünmenin aşılabileceğini ve Ergenekon’a desteğin artabileceğini belirtiyordu. Aynı yazıda, okurlarının zihninden kendisine yönelttiği, “iyi ama sıraladığınız şeyler zaten bir ‘bütün’ün parçası-tezahürü değil mi. Sıraladığınız her şey zaten birbirinin içinde değil mi. Bunları birbirinden niçin ayıralım,” sorusuna ise şu cevabı veriyordu: “Ayırmak zorundayız, çünkü yol almamız gerekiyor. Yol almamız için de yazının başında söz ettiğim bölünmüşlükten kurtulmamız gerekiyor. Önce önümüzü görelim: Katiller ve destekçileri ayrılsın önce bu karışık-karmaşık tablodan. Sonra gerekiyorsa adım adım ilerleyebiliriz. Ama önce cinayetler.” <br/><br/>Benim anladığım, burada daha çok “pragmatik” bir tercih söz konusu... Olabilir, bazen böyle tercihler de yapabiliriz, fakat bu durumda pragmatik tercihimizin, nihai amacımız doğrultusunda gerçekten bir işe yaraması gerekir, öyle değil mi? Örneğimizde, cinayetlerle uğraşabilmek için darbecilerle şimdilik uğraşmamamızın daha iyi olacağı söyleniyor. Bu, hakikaten işe yarar bir pragmatik tercih olabilirdi; meğerki bu ikisi, kendi mecralarında ayrı ayrı akan iki musibet olsun... <br/><br/>Peki, öyle midir? Kürşat, bu ikisinin bir “bütün” teşkil ettiğini kabul ediyor fakat tefrik edilebileceklerini düşünüyor. Bir “bütün”ü teşkil eden iki “parça”nın ayrı ayrı ele alınması ve böylece amacınız doğrultusunda anlamlı bir neticeye ulaşılması –mantıksal düzeyde de, pratik düzeyde de- bazen mümkündür, bazen değildir. Bunun için “bütün”ü ve “parça”ları her durumda ayrı ayrı incelemek, onlara nasıl bir nitelik atfettiğinize bakmak gerekir. <br/><br/>Mesela “bütün”ünüz 12 Eylül öncesindeki genel terörse, artık kendi meşrebinize göre, onun içinde yer alan “sağ” ve “sol” terörle ayrı ayrı uğraşmayı seçebilirsiniz. Fakat “bütün”ünüz sağ-ülkücü terörse, “MHP ve onun ideolojisini şimdilik bir kenara bırakalım, ülkücü cinayetlere odaklanalım” gibi bir tercih yapma şansınız yoktur. Bunu önerebilirsiniz, ama baştan, nihai amacınız doğrultusunda fazla bir mesafe alamayacağınızı bilmelisiniz. <br/><br/>Ergenekon davası “bütünü”nün “cinayetler” ve “darbe girişimleri” parçalarına şimdi biraz daha yakından bakabiliriz... Bu iki parça, tıpkı MHP ve ülkücü terör gibi biribirinden ayrılamayacak ve dolayısıyla ayrı ayrı mücadele edilemeyecek iki parça gibi görünmüyor mu? Ortaya çıkan onca gerçek, bu cinayetlerin ve son yıllarda karşımıza çıkan bütün melanetlerin, Türkiye’yi yeni bir darbeye sürüklemek amacıyla kotarıldığını göstermiyor mu bize? Bu durumda, bu iki “parça”yı ayırarak herhangi birine karşı anlamlı bir başarı kazanmanız mümkün olabilir mi?<b> <br/><br/>Dava, “cinayetler”i unuttu mu?</b> <br/><br/>Kürşat’ın yazılarında, açıkça söylenmese de, sanki Ergenekon davasının “hükümeti ortadan kaldırma” suçuna yönelip, bu arada “cinayetler”i “es” geçtiğine dair bir serzeniş de var aslında: <br/><br/>“Kardeşimizi ensesinden vurmuşlar yerde yatıyor; boğazlanmış misyonerler yerde yatıyor; ‘faili meçhul’e gitmiş insanların kuyularda kemikleri aranıyor... <br/><br/>Ama biz hâlâ ‘Türkiye Cumhuriyeti hükümetine karşı silahlı isyana tahrik’ araştırmasındayız...” <br/><br/>Ben anlamıyorum: Yerde yatan boğazlanmış misyonerlerle ilgili olarak ortaya çıkan umut verici yeni gelişmeler ya da “faili meçhule” gitmiş insanların kemiklerinin kuyularda aranması Ergenekon davasına rağmen mi mümkün oluyor, yoksa Ergenekon davası sayesinde mi mümkün oluyor? <br/><br/>Eğer dava “hükümeti ortadan kaldıranlarla hesaplaşıyorum” deyip de “cinayetler”i görmezden gelseydi, bu tutuma yönelik eleştirilere hak verebilirdim. Fakat, benim algılamama göre, dava bu yöndeki eleştirilere hak verecek tarzda yürümüyor. Tam tersine, düşe kalka da olsa “ben cinayetlerle de hesaplaşacağım, zaten onlarla hesaplaşmazsam, darbe girişimleriyle de hesaplaşamam” demiyor mu? <br/><br/>Kürşat, kendine has dalgacı üslubuyla Ergenekon davasını “‘AK Parti hükümetinin Cumhuriyet Mitingleri ile yasadışı düşürülmeye çalışıldığı’nın peşinde” olmakla da eleştiriyor. Son olarak bu konuda bir-iki şey söylemek isterim. <br/><br/>Darbe Günlükleri’ndeki, Genelkurmay İstihbarat Başkanlığı’nın “sivil toplumla ilişkiler raporu”ndaki “yeni yönelimler” ortada dururken; Doğu Silahçıoğlu’nun, “Kitlelerin gereken yerlere yığılması, bu yolla hükümetin yönetemez hale gelip iktidardan uzaklaştırılması ve bir daha bu türden iktidarların bir nesil boyu yönetime gelememesini sağlayacak tedbirlerin alınması”nı vaz’eden yazısının üzerinden sadece bir yıl geçmişken Cumhuriyet Mitingleri hakkında bu tarzda konuşmak, bana bu mitinglere yüklenen misyonu fazlasıyla küçümsemek gibi geliyor. <br/><br/>Kürşat, “Cumhuriyet mitingleri, içine ne kadar ‘kötü niyet’ karıştırılmış olursa olsun görev başındaki bir hükümeti yasa dışı yollardan nasıl alaşağı edebilir,” diye soruyor. <br/><br/>Eşeğin aklına karpuz kabuğu getirmek gibi olmasın ama, “Türkiye’nin 11 Eylül’ü” (Ertuğrul Özkök) Danıştay saldırısının ardından gerçekleştirilen cenaze törenindeki manzarayı hatırlayalım: Televizyonda, Adalet Bakanı Cemil Çiçek’in, kendisine üç-beş metre yaklaşıp “defol” diye bağıran gençlerin önünden hızlı adımlarla ve büyümüş gözlerle nasıl kaçtığını gözlerimle gördüm. O an, o mitinge katılan on binlerce insana küçük bir provokasyonla neler yaptırılabileceğini düşündüm... Aslında örnek vermeye ne hacet, bu ülke böyle fırsatların mümbit toprağı değil midir? <br/><br/>Kürşat’la yıllarca birlikte çalıştık, birlikte çalışmadığımız dönemlerde de yazdığı her şeyi okudum; fikirlerimizin bu kadar zıtlaştığı hiçbir konu gelmiyor aklıma. <br/><br/>------------------------ <br/><br/><br/><font size="4"><strong>Özden Örnek’in “tanık”lığının anlamı?</strong></font> <br/><br/>Ergenekon davasının ikinci (ek) iddianameye girdiğinin ortaya çıkmasından bir gün sonra Ergenekon savcısı Zekeriya Öz, Özden Örnek’in tanık olarak ifadesine başvuracaklarını açıkladı. Belli ki bu ihtiyacı duyuran şey, Ergenekon davasının bir ve iki numaralı figürlerinin (Şener Eruygur ve Hurşit Tolon) Darbe Günlükleri’nde anılan darbe girişimlerinin de önde gelen figürleri olmaları... Anladığım kadarıyla savcılar, bu iki generalin muvazzaflık dönemlerindeki kararlı darbeciliklerini, emeklilik dönemlerindeki darbeciliklerinin bir kanıtı olarak kullanmak niyetindeler... <br/><br/>Bu noktada haklı olarak Ergenekon savcılarının, 2003-2004’teki darbe girişimlerinde adı geçen öteki generalleri neden sorgulamadığını ve neden haklarında dava açmadığını sorabilirsiniz... <br/><br/>Soruşturmuyorlar ve dava açmıyorlar, çünkü onların, suçun işlendiği dönemde muvazzaf olmalarından hareketle, ancak askerî mahkemelerde yargılanabilecekleri yorumunu yapıyorlar. Aynı yorumun bir parçası da şu: “Eruygur ve Tolon hakkında dava açtık, çünkü onlar emekli olduktan sonra da darbe girişimlerini sürdürdüler...” <br/><br/>Akla gelen ilk soru şu: Tamam, Eruygur ve Tolon, bu girişimlerin en heveskâr üyeleridir, fakat bu darbe girişimlerinde çok sayıda başka isim de vardır, öyleyse nasıl oluyor da onlar “tanık”, Eruygur ve Tolon “sanık” oluyor? <br/><br/>Bu sorunun cevabı, Ergenekon savcılarının.</p>

<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4531.htm), [web.archive.org (arşiv bağlantısı)](http://web.archive.org/web/20090523233507/http://www.taraf.com.tr:80/makale/4531.htm)
