# Medya bu 28 Şubat’ta neden coştu? (2)

*Alper Görmüş 09.03.2012*

<div class="yazi"><p>28 Şubat’ın açık destekçisi merkez medyanın bu 28 Şubat’ta keskin bir 28 Şubat karşıtlığı sergilemesinin üzerinde duruyorduk...</p>
<p>Geçtiğimiz salı, bu tavrın iki temel nedeninden birinin, askerî vesayet ya da CHP iktidarı gibi alternatiflerden ümidini kesmiş medya patronlarının hükümete <b>“yanaşma” </b>arzuları olduğunu öne sürmüştüm.</p>
<p>Yine o yazıda, bu iddianın hemen akla getireceği bir itirazı siz ileri sürmeden ben dile getirmiştim: İyi de, bu iddia, gazete yöneticilerinin, patronların ticari çıkarlarının doğrudan uzantısı olan editoryal tercihler yapabildiğini ima ediyor; bu gerçekçi mi ve böyle bir iddia gazetecilere haksızlık etmek anlamına gelmez mi?</p>
<p>Bu itirazı dile getireceklerin, “o kadar da olmaz, gazete yöneticileri böyle bir şeye direnirler” diyeceklerin süngülerini düşürecek iki yaşanmış örnekten birini salı günü anlatmış, öbürünü de bugüne bırakmıştım. Şimdi sıra ona geldi... </p>
<p>Salı günkü örnek <i>Sabah</i> grubuna dairdi, bugün ise <i>Hürriyet</i> grubuna dair bir örneği inceleyeceğiz.</p>
<h4><br/>Gazete binalarında çok konuşulan, fakat haberi yapılmayan...</h4>
<p>Radyo Televizyon Üst Kurulu’nun (RTÜK) yeniden yapılandırılması ile ilgili kanun tasarısı 16 Mayıs 2001’de sessizce ve aniden Türkiye Büyük Millet Meclisi (TBMM) Anayasa Komisyonu’na geldi.</p>
<p>Tasarı, medya patronlarının televizyon sahipliğine getirilen sınırlamaları önemli ölçüde ortadan kaldırıyordu. Mevcut yasada, gerçek veya tüzel kişilerin herhangi bir televizyon ya da radyodaki payı yüzde 20’yi geçemezken, tasarı bu oranı yüzde 50 olarak değiştiriyordu. Ama daha da önemlisi, mevcut yasada yer alan, “TV kanallarının yüzde 10’una sahip bulunanların devlet ihalelerine girmesini yasaklayan hükümler” yasadan çıkarılıyordu. </p>
<p>Bizim gazeteciliğimizde, <b>“gazete binalarında çok konuşulan ama gazetelerde yazılmayan” </b>bir haber kategorisi vardır.</p>
<p>RTÜK kanun tasarısı, üçlü koalisyon hükümetinin bir yıllık direnişinin sonunda TBMM Anayasa Komisyonu’na geldiği gün Doğan grubunun gazetelerinin (<i>Hürriyet</i>, <i>Milliyet</i> ve <i>Radikal</i>) binalarında muhtemelen başka hiçbir şey konuşulmamıştı. Fakat <b>ertesi gün <i>Hürriyet</i> ve <i>Radikal</i>’de konuya ilişkin hiçbir haber yoktu</b>, belli ki bu işin gürültüsüz patırtısız sürmesini istiyorlardı. <i>Milliyet</i> ise o kadarının sırıtacağını düşünmüş olmalı ki (gerçekten de hükümete muhalif basında konu tam anlamıyla patlamıştı), küçük bir haberle olsa da tasarının TBMM’ye indirildiğini duyurmuştu okurlarına. Ama ne duyurma...<br/><br/><i>Milliyet</i>’in haberinde ne sahiplik oranlarındaki değişiklikler vardı, ne de devlet ihaleleri meselesi... <b><i>Milliyet</i>’e göre, RTÜK Kanunu, Atatürk ilke ve inkılâplarını, genel ahlakı, milli güvenliği vb. korumak amacıyla değiştiriliyordu... </b>O günkü <i>Milliyet</i> gazetesi, yasadışı binasına getirilen yıkım kararını önlemek amacıyla eline Atatürk fotoğrafı alıp binanın tepesine çıkan ev sahibini andırıyordu.
                                    	<br/><br/>
<a class="lnk2" href="/web/20120621105512/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr:80/alper-gormus/makale-medya-bu-28-subat-ta-neden-costu-2.htm), [web.archive.org (arşiv bağlantısı)](http://web.archive.org/web/20120621105512/http://www.taraf.com.tr:80/alper-gormus/makale-medya-bu-28-subat-ta-neden-costu-2.htm)
