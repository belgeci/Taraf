# 1 Mayıs şiddeti darbe sürecini neden etkilemedi acaba?

*Alper Görmüş 30.05.2008*

<div class="yazi">6 Mayıs’ta bu sayfalarda kaleme aldığım “1 Mayıs şiddeti ‘derin devlet’e mesaj mı?” başlıklı yazımın şiddetli öfke kabarmalarına neden olduğunu bilmiyordum. Geçen hafta, hayatlarını demokrasi ve insan hakları mücadelesine adamış üç gazeteci arkadaşımın, bu yazı üzerine “Taraf’ı basmayı” (kendi deyimleri) düşünüp sonra vazgeçtiklerini öğrenince, dönüp o yazıya bir kez daha baktım. Bu arada Birgün gazetesi yazarlarından, ezber bozan çıkışlarıyla sol’da benim için apayrı bir yeri olan (daha önce defalarca belirttim) Ahmet Çakmak’ın 1 Mayıs yazısının da benimkine benzer tepkiler aldığını, hatta yayımlanmadan önce yazarın editörler tarafından uyarıldığını öğrendim.
Ben, bu iki yazıyı ve bunlara verilen tepkiyi fırsat bilip (hatta belki bu defa Taraf’ın gerçekten de “basılmasını” göze alıp), Türkiye’ye otoriter bir deli gömleği giydirmek isteyen güçlerin, sendikalara ve onların damgasını vurduğu eylemlere yönelik hükümet-polis şiddeti karşısında hükümete “bravo” çekeceğini düşünenlerin Türkiye’nin bugününü zerrece anlamadıklarını bir kez daha vurgulamak istiyorum. (Bu işi bugün kendi yazım, 3 haziran salı günü de Ahmet Çakmak’ın yazısı üzerinden yapacağım.)

“Bir nevi biz de sizdeniz”

6 mayısta ne yazmıştım? Tümünü tekrar aktarıyorum; böylece tam olarak ne hakkında tartıştığımızı bilelim: 
“1 Mayıs öncesinde Taksim meydanının miting alanı olarak kullanılmasına izin verilmemesini ve 1 Mayıs’ta polisin hükümetin ‘kararlılığı’nı yansıtan ‘orantısız’ bir güç kullanmasını hükümet açısından analiz eden liberal-demokrat çevrelerde pek rağbet gören bir açıklama tarzı var. Buna göre, hükümet bu yolla ‘derin devlet’e, ‘darbeciler’e ‘bakın’ diyesiymiş, ‘gördüğünüz gibi biz de icabında devletin sopasını birilerinin kafasına indirmesini biliyoruz...’ Gene bu açıklama tarzına göre, Adalet ve Kalkınma Partisi (AK Parti) bu yolla ilgili çevrelere mesaj göndererek ‘Gördüğünüz gibi bizi kapatmanıza gerek yok, bir nevi biz de sizdeniz yani’ diyesiymiş.
“Ben bu türden tahlilleri, sivil siyaset alanına karşı 28 ?ubat’tan beri gelişmekte olan yeni güç dengelerini ve ittifakları göz ardı eden; bu çerçevede, mesela üniversiteleri ve sendikaları ‘ilericiliğin’ doğal unsurları sayıp, bu kesimlerin her türlü eylemini ‘baskıcı siyasal iktidar’ın gücünü azalttığı gerekçesiyle olumlayan eski refleksin tortuları olarak görüyorum.
“Bu tahlile inanacak olursak, devlet içindeki asker-sivil darbeci kesimlerin, hükümetin yol verip polisin uyguladığı şiddetten şu sonucu çıkardıklarına da inanmamız gerekir: ‘Evet, böylece bu parti bizden olduğunu kanıtladı, yola geldi, kapatmasak mı acaba?’
“Ne kadar kafası karışık bir tahlil! Biz biliyoruz ki, devlet içindeki o güçler, ‘asıl düşman’a karşı sendikaları ‘dost kuvvet’ olarak ilan edeli tam 10 yıl geçti. Arada, ‘Sarıkız’ döneminde bu ittifak bir kez daha tescil edildi. Sarıkız’a giden yolda, bir orgeneral, bu durumu gayet veciz bir biçimde ifade etmişti: ‘Yargı bitmiştir. Yargıdan medet ummamalıyız. Ama yargıyı eski rayına oturtmak için destek vermeliyiz. Doğal müttefiklerimiz üniversiteler ve sendikalardır. Bu kurumlar bizlerden işaret beklemektedirler.’ (Darbe Günlükleri, 3 Aralık 2003).”
Yazdıklarım bundan ibaret... Bu yazının ve gazetenin yazı nedeniyle basılma tehlikesi atlatmasını izleyen günlerde, bakalım neler olmuş?
Her şeyden önce 2003’ten bu yana “Yargıyı eski rayına oturtmak için verilen destekler”in epeyce işe yaradığının ortaya çıktığı günler oldu bunlar; Y-muhtıralar, D-muhtıralar falan...
İkincisi: Gerek “muhtıralar”ın gerekse de başka girişimlerin ortaya koyduğu gibi, 1 Mayıs’taki hükümet-polis şiddetinin, yaşamakta olduğumuz darbe sürecini zerrece etkilemediği, hiçbir şekilde hükümetin işine yaramadığı çıktı ortaya.
Üçüncüsü: Darbe sürecinin psikolojik harekât faslının önemli bir bölümünü deruhte eden bazı gazete ve televizyonların 1 Mayıs sonrası yayınlarından da anlaşılabileceği gibi, 1 Mayıs şiddeti karşısında hükümete “bravo” denmiştir ama şu anlamda denmiştir: “Bravo sana, böylece demokratik meşruiyetini berhava etme mücadelemizde elimize çok büyük bir koz verdin; eh, biz de bunu bizim gazeteciler eliyle tepe tepe kullandık. Aferin sana, böyle devam et!”
?imdi gerek beni 6 mayısta o yazıyı kaleme almama kışkırtan malûm tahlillerin sahipleri, gerekse de o yazı nedeniyle öfke patlamaları yaşayan arkadaşlarım, ortaya çıkan bu sonuçları nasıl açıklayacaklar acaba? Soruyu tekrar edeyim: 1 Mayıs’taki şiddet neden acaba iddia edildiği gibi hükümete otoriter güçler karşısında nefes alma fırsatı vermedi de, tam tersine üzerindeki baskıyı daha da artırmanın araçlarından biri olarak kullanıldı?
Bu sorunun cevabı, 6 mayıstaki yazımda var, benim oraya ilave edecek bir sözüm yok. Yine de, konu üzerinde düşünecek arkadaşlarıma, düşünme süreçlerinde yardımcı olacağına inandığım şu iki soruyu sormak isterim:
1) Siz, devlet içindeki otoriter-darbeci güçlerin sendikalara (hadi biraz daha tehlikeli bir laf edeyim, hatta 1 Mayıs gösterilerine) mesela 12 Mart ya da 12 Eylül generallerininkine benzer bir nefret beslediklerini mi düşünüyorsunuz?
2) Siz, devlet içindeki otoriter-darbeci güçlerin, hükümetin “Bakın, biz de devletin sopasını birilerinin kafasına indirebiliyoruz, yani biz de sizdeniz bir nevi” mesajının samimiyetine inanmaları için bu şiddetin kimlere yönelmesi gerektiğini gerçekten algılayamıyor musunuz?
Salı günü, Ahmet Çakmak’ın Birgün’deki 1 Mayıs yazısından yola çıkarak konuyu tartışmaya devam edeceğim.

30.05.2008</div>

Kaynak: [taraf.com.tr](http://www.taraf.com.tr:80/alper-gormus/makale-1-mayis-siddeti-darbe-surecini-neden-etkilemedi.htm), [web.archive.org (arşiv bağlantısı)](http://web.archive.org/web/20101115124251/http://www.taraf.com.tr:80/alper-gormus/makale-1-mayis-siddeti-darbe-surecini-neden-etkilemedi.htm)
