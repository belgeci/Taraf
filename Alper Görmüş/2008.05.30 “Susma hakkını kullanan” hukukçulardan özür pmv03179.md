# “Susma hakkını kullanan” hukukçulardan özür

*Alper Görmüş 30.05.2008*

<div class="yazi">Taraf’ın “Yargıtay bildirisi”ni izleyen günlerdeki tavrı, gazetemizin başlangıçtan bu yana ortaya koyduğu çizgiyle uyumluydu, gayet netti ve sanırım Taraf okurlarının tam beklediği türdendi. 
Fakat bir nokta var ki, güzel bir yemeğin ortasında beliriveren bir saç teli misali, bu güzel gazeteciliğin tadını kaçırıverdi.
22 mayıs tarihli Taraf’taki, “Bildiri yargıya müdahaledir” başlıklı haberi kast ediyorum. Gazetenin, “Yargı darbesi”nin bir devamı olarak gördüğü bildiriye birinci sayfadan verdiği güçlü tepkiye “politika” sayfasının bir katkısı niteliğindeki haberde, “Yargıtay bildirisine sert tepki gösteren” hukukçuların görüşleri aktarılıyordu. Haberin “Bazıları susma hakkını kullandı” ara başlığını izleyen bölümünde şöyle deniyordu:
“Taraf’ın Yargıtay Başkanlar Kurulu bildirisini değerlendirmelerini istediği bazı hukukçular ise sorulara yanıt vermedi. Yargıtay eski başkanı Sami Selçuk ve Prof. Dr. Ergun Özbudun, Prof. Dr. Levent Köker, emekli hâkim Ümit Kardaş, ‘bildirinin içeriğinden haberdar olmadıklarını’, Doç. Dr. Serap Yazıcı da uygun olmadığını belirterek açıklama yapmak istemedi.”
?u isimlere bakın: Hepsi, ömürlerini siyasete bu türden müdahalelere karşı harcamış beş insan. Fakat bu defa, üzerinden henüz birkaç saat geçmiş bir bildiriyle ilgili “o anda” bir şey söyleyemeyeceklerini belirttiler diye gazetemizin sayfalarında alay konusu oluveriyorlar, minderden kaçan güreşçi muamelesi görüyorlar.
Bu büyük ayıp net bir özrü gerektirirdi kuşkusuz ama bugüne kadar bu gerçekleşmedi. Oysa olan bitenden herkesin derin bir teessür içinde olduğunu biliyorum. Anladığım kadarıyla o kargaşada bu yükümlülük yerine getirilemedi ve sonra da kaynadı gitti.
Arkadaşlarımın hissiyatını bildiğim için burada onlar adına (da) özür dileyebileceğimi, bundan onların da memnuniyet duyacağını hissediyorum. 
Biraz geç olsa da beş değerli hukukçudan kendim ve gazetem adına özür diliyorum.

30.05.2008</div>

Kaynak: [taraf.com.tr](http://www.taraf.com.tr:80/alper-gormus/makale-susma-hakkini-kullanan-hukukculardan-ozur.htm), [web.archive.org (arşiv bağlantısı)](http://web.archive.org/web/20101115124410/http://www.taraf.com.tr:80/alper-gormus/makale-susma-hakkini-kullanan-hukukculardan-ozur.htm)
