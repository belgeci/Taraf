# Bazı haber eleştirilerini kıskanıyorum

*Alper Görmüş 21.02.2008*

<div class="yazi">Bazen öyle oluyor: Ben bunu nasıl görmedim, nasıl fark etmedim diyorum. Orada burada karşılaştığım ve bende bu türden duygular uyandıran eleştirilerin sonuncusuna Kürşat Bumin’in Yeni ?afak’taki köşesinde rastladım. Bumin, Radikal’in “‘ANAYASA MAHKEMESİ ESASA BAKMAZ’ DEMEDİ” manşetini (19 şubat) bakın nasıl eleştiriyordu (20 şubat): 
“Radikal gazetesinin dünkü sayısının manşeti basın tarihinde bir ‘ilk’e imza attı. İsterseniz manşeti altı ve üstü ile birlikte olduğu gibi aktardıktan sonra konuşmaya başlayalım: 
“Haşim Kılıç türbanı esastan görüşmeyi dışlamadı... ‘Anayasa Mahkemesi esasa bakmaz’ demedi... Başbakan ‘Başörtüsü değişikliği şekil yönünden incelenmeli’ fikrinde, Anayasa Mahkemesi Başkanı, ‘Bunu söyleyemem. Önümüze gelince karar veririz’ diyor. 
“Görüyorsunuz, gazete de söylüyor zaten. Anayasa Mahkemesi Başkanı, ‘Bunu söyleyemem. Önümüze gelince karar veririz’ diyor. Yani demek ki, Mahkeme’nin Anayasa değişikliklerinin ‘esas’tan mı yoksa ‘şekil’den mi ele alacağına ilişkin hiçbir şey ‘demiyor’. 
“Olsun, ne mahzuru var; mademki bu konuda bir şey ‘demiyor’, o halde biz de bunu manşete çekeriz... Ne yapalım, ‘deseydi’ o da... Gazetenin Ankara temsilcisi Anayasa Mahkemesi Başkanı’na ulaşmış ağzını yokluyor. Acaba ‘esas’a ilişkin bir işaret alabilir mi? (...) Ne çılgınca bir haber/yorum bu böyle... Bir insanın ‘demedikleri’nden hareketle haber/yorum mu yazılırmış? (...) Gazeteye manşet ve yorum bulmak bu kadar mı zor? Ortalık ‘denilenler’ ile kaynarken, gazetenin bir sayısının denilmeyenlerden hareketle niyet okunmaya ayrılması gülünç değil mi?”

22.02.2008</div>

Kaynak: [taraf.com.tr](http://www.taraf.com.tr:80/alper-gormus/makale-bazi-haber-elestirilerini-kiskaniyorum.htm), [web.archive.org (arşiv bağlantısı)](http://web.archive.org/web/20101115130515/http://www.taraf.com.tr:80/alper-gormus/makale-bazi-haber-elestirilerini-kiskaniyorum.htm)
