# Mesele internette değil; kuşku melekemizin dumura uğramasında...

*Alper Görmüş 11.11.2008*

<div class="taraf_structure_2col_1zq">
<div class="margen_n">



 <p><i>Taraf</i>’ta yayımlanan “Hazreti Atatürk kavgası” manşetinin gazetenin başına ne işler açtığını duymayanınız kalmamıştır ama ben yine de çok kısa bir özet geçeyim... <br/><br/>Gazetemiz, 4 kasım tarihli sayısının manşetini, giderek tuhaf bir hal alan “Mustafa” tartışmasına ayırmıştı. Manşet haberin en “ilginç” bölümlerinden biri de, Müjdat Gezen’in filme ilişkin olarak sarf ettiği ifade edilen şu satırlardı. <br/><br/>“Can Dündar bir zamanlar Sarı Zeybek’le çok ağlatmıştı bizleri. Fakat bugün, Can Dündar Türkiye liboşlarının en önde gidenidir. İşine gelir Ergenekon’a komplo der, işine gelir içinden çıktığı dernek ve grupları yerden yere vurur, gün gelir Atatürk’ün sofrasına hakaret eder. Herkese Müjdat Gezen Tiyatrosu’nda gösterime giren ‘Mustafa Kemal’ oyununu tavsiye ediyorum. Can Dündar gâvurundan iyidir.” <br/><br/>Sonradan ortaya çıktı ki, böyle bir şey yoktur. Nitekim birkaç gün sonra <i>Taraf</i>’ın özürü geldi. Özürde, hatanın kaynağı da belirtiliyordu: <br/><br/>“Bu haber altında bizim imzamız olan bir gazetecilik zaafıdır ve tümüyle gerçek dışıdır. Bir internet forumunda Müjdat Gezen’in bir televizyonda Mustafa filmiyle ilgili yaptığı değerlendirmeler olarak yer alan bu ifadeleri hiç sorgulamadan ve kendisine hiç sormadan gazeteye taşınması tarafımızdan yapılmış bir gazetecilik ayıbıdır. Bu haberimiz, <i>Yeni Şafak</i> gazetesinde konuyla ilgili yazı yazan Ali Bayramoğlu’nu da yanıltmıştır. Bu büyük ayıbımız için en başta Müjdat Gezen’den, yanlış bilgilendirdiğimiz okuyucularımızdan, Can Dündar’dan ve Ali Bayramoğlu’ndan çok özür dileriz.”<b> <br/><br/><font size="3">İnternet tövbesi neden yetmez?</font></b><font size="3"> <br/></font><br/>Bir gazetenin böyle bir “şer”den çıkaracağı ilk ders bellidir: İnterneti bir haber kaynağı olarak kullanmak gerektiğinde, mutlaka ilk kaynağa gidip haberi doğrulatmak... Bence bu hiç şüphesiz gerekli, fakat yetersiz bir tedbir olacaktır. Çünkü böyle bir tedbir, <i>Taraf</i>’ı, “Hazreti Atatürk” manşetine yol açan kazanın iki müsebbibinden sadece “dışsal” olanından, “kötü internet”ten koruyacaktır. Yaşanan “şer” sadece bu “dışsal” nedenle izah edilir ve internet yoğurtlarının iki kere üflenmeden yenilmemesi dersiyle yetinilirse, yeni “şer”lerle karşılaşmak kaçınılmaz olacaktır. <br/><br/>Ben, bizi bu türden hatalara sürükleyen nedenlerin “içsel” olanlarının üzerinde yoğunlaşmanın; zihniyetimizin, duygularımızın, heyecanlarımızın gazetecilik pratiğimizdeki etkileri üzerinde kafa yormanın daha önemli olduğuna inanıyorum. <br/><br/>Bu söylediklerimi açacağım, ama izninizle önce, bunu yaparken “Hazreti Atatürk”ün yanı sıra bana epeyce yardımcı olacağını düşündüğüm, beş yıl önce yaşanmış bir başka “internet faciası”nı hatırlatmak istiyorum size... <i><br/><br/>Yeni Şafak</i>’ın 2 Aralık 2003 tarihli dünya sayfasının manşetinde inanılması çok güç bir haber vardı. Gerçi bütün gazeteler, Irak’taki Amerikan ordusunun Samarra’daki “taş üstünde taş bırakmayan” sert müdahalesinden söz ediyordu ama, <i>Yeni Şafak</i>’taki haber, bu bilgilerin ışığında dahi “inanılması çok güç” kategorisinin dışına çıkamıyordu. <br/><br/>Habere göre, Amerikalılar, Samarra’dan yaşları 15-20 arasında değişen 30 kadar kızı toplayıp götürmüşler, üç gün boyunca generallerden başlayıp erlere uzanan yüzlerce kişi onlara tecavüz etmiş, üç gün sonra da kızları şehre geri getirmişlerdi. Kızlardan 12’si o gece ya intihar etmiş ya da aileleri tarafından öldürülmüştü. <br/><br/>Tahmin edebileceğiniz gibi bu bir internet toparlamasıydı. O zamanlar Kürşat Bumin’le birlikte hazırladığımız <i>Yeni Şafak</i>’ın Kronik Medya sayfasında bu garip haberi sert bir dille eleştirmiştik. Bundan sanıyorum bir gün sonra da Amerikan elçisi gazeteye giderek bu “yalan haber”den dolayı <i>Yeni Şafak</i>’ı protesto etmişti.<b> <br/><br/><font size="3">Kuşkularımızı ne zaman dizginleriz?</font></b> <br/><br/>Şimdi bu iki “internet faciası”nın ışığında, yukarıda dile getirdiğim “içsel” hata kaynakları üzerine konuşabiliriz... <br/><br/>Gazetecilik, “merak”ı ve “kuşku”yu birarada talep eden bir meslek... Merak etmeyen bir gazetecilik “gerçek”e nadiren ve o da tesadüflerin yardımıyla ulaşabilir. Gerçeğe ulaşmada çok daha avantajlı bir konumda bulunan “merak eden gazetecilik” ise, “kuşku duyma”yla dengelenmediği takdirde tehlikelerle dolu bir alan olarak çıkar karşımıza. <br/><br/>“Merak”ın eşlik ettiği bir habercilik süreci sonunda ulaşılan bilgiler, bizim dünya görüşümüzü, savunduklarımızı, varsayımlarımızı doğrular nitelikteyse, o bilgilere ilişkin kuşkularımızı dizginleme eğilimi içine girmemiz kuvvetli bir olasılıktır. Bunu, basit insani eğilimlerimize (zaaflarımıza?) gönderme yaparak öne sürüyorum. <br/><br/>Gazeteci de sonunda bir insandır ve ulaştığı kimi bilgilerle bir haberi nihayet kotarıp yazıişlerine iletme aşamasına geldiği an, haberini dayandırdığı bilgilerin sıhhatine ilişkin son bir kontrol yapma iradesinin en zayıf olduğu andır. Buradaki kaygı “ya haberim düşerse” kaygısıdır. O kritik anda, bu kaygının yerini “ya yayımlandıktan sonra haberimin doğru olmadığı anlaşılırsa” kaygısının alması hiç kuşkusuz çok büyük bir olgunluk gerektirir. Bunu yapabilen bir gazeteci, icabında bir manşete imza atma şansını kaçırır ama okurlar karşısında mahcup duruma da düşmez. <br/><br/>Yukarıda, peşinde olduğumuz haberin “bizim dünya görüşümüzü, savunduklarımızı, varsayımlarımızı doğrular” nitelikte olması durumunda, habere esas teşkil eden “bilgilere ilişkin kuşkularımızı dizginleme eğilimi içine girmemizin daha kuvvetli bir olasılık” olduğunu söyledim. <br/><br/>Örnekler üzerinden gidelim... <i><br/><br/>Yeni Şafak</i>’ın Samarra haberi: İnternetteki haberler, tam tersine, Iraklı mücahitlerin, kaçırdıkları Amerikalı ailelerin kızlarına tecavüz etmeleri iddiaları üzerine kurulu olsaydı, <i>Yeni Şafak</i> bunları derhal haberleştirmek yerine “çok kuşkulu” bulup araştırmalarını devam ettirmeyecek miydi?<i> <br/><br/>Taraf</i>’ın “Hazreti Atatürk” manşeti: İnternette, mesela Ali Bayramoğlu’nun “Mustafa” filmini Kemalist bir jargonla eleştiren televizyon konuşmasının deşifresi olsaydı, <i>Taraf</i>, bu sözleri derhal haberleştirmek yerine “çok kuşkulu” bulup araştırmasını devam ettirmeyecek miydi? <br/><br/>Heyecanlı, “taraf”lı, kendi sözü olan ve bunu gizlemeyen bir gazeteciliğe hiçbir itirazımın olmadığını, daha bu sayfadaki ilk yazımda belirtmiştim. Fakat böyle bir gazeteciliğin riskleri de var. “Bizim dünya görüşümüzü, savunduklarımızı, varsayımlarımızı doğrular” nitelikteki bilgileri “kuşku”nun süzgecinden geçirmek, böyle bir gazetecilikte daha zordur. Bu ancak “gazeteci kuşkusu” üzerinde hiç bitmeyen bir vurguyla mümkün hale gelebilir. <br/><br/>Bu noktada “kaynakların güvenilirliği” meselesinin fazlaca bir önemi yoktur. İnternete “güvenilmez” diye hiç başvurmayabilirsiniz ya da başvurduğunuzda gerekli dikkati göstererek hatalardan kaçınabilirsiniz. Peki ya başka kaynaklardan ulaştığınız haberler? Orada bir gazeteyi koruyacak yegâne şey, “heyecan”ı dizginlemek, buna karşılık “şüphe”ye yol vermektir. Haberimiz düşecekse düşsün, alternatifine baksanıza... </p>

<br/>


<div id="taraf_not">
</div>

</div>


</div>
