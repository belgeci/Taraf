# Susurluk-Ergenekon: Büyük basındaki tutum farkının nedeni ne?

*Alper Görmüş 21.05.2008*

<div class="yazi">Susurluk günlerinin meşhur lafıydı, hatırlayın: “Ya medya olmasaydı?..” Doğruydu bu değerlendirme. Gerçekten de Susurluk günlerinde medyada “devleti çetelerden temizleme, Türkiye’nin de normal bir demokrasi olması” yönünde hakiki, samimi bir gazetecilik çabası vardı. Hatta ben birkaç kez, bir yandan bu değerlendirmenin haklılığına işaret ederken bir yandan da Susurluk öncesi medyanın feci haline göndermeyle ve bir anlamda Susurluk’un da medyayı kurtardığına imâyla, “Ya Susurluk olmasaydı” diye nazire yaptığımı da hatırlıyorum. 
Soru şu: Susurluk günlerindeki o samimi gazetecilik çabasını Ergenekon günlerinde neden göremiyoruz?
Bu sayfalarda Ergenekon meselesini ele aldığım son yazıdan sonra iki önemli gelişme oldu; Ergenekon’a soğuk gazeteler ikisi üzerinde de durmadı. Fakat geçtiğimiz hafta İşçi Partisi’nin savcı Zekeriya Öz hakkında “görevini kötüye kullandığı” gerekçesiyle verdiği şikâyet dilekçesi, “en soğuklar”ın başını çeken Hürriyet ve Cumhuriyet’te atlanmadı, haberleştirildi.
O iki gelişmenin ne olduğunu anlatmalıyım, çünkü başlıkta sorduğum soruya vereceğim cevapla doğrudan ilişkili ikisi de: 
Birinci gelişme, Ergenekon davası (ve dolayısıyla Danıştay davası) çerçevesinde tayin edici öneme sahip bir fotoğrafın gerçekliğinin kanıtlanmasıydı. Büyük basın gazetelerinde sadece bir yazarın (Enis Berberoğlu, Hürriyet) köşesine yansıyan gelişmeyi ve fotoğrafın önemini Berberoğlu’nun köşesinden okuyalım:
“Kimi dosyalar tabiatı gereği karmaşıktır. Ama bazen ikon bir fotoğraf, ilişki ağını ortaya serer... Aynı otomobilde kaza geçiren milletvekili, ülkücü mafya ve polis şefinin sayesinde deştiğimiz Susurluk ilişkilerinin düğün fotoğrafını hatırlayın örneğin... Polis şefiyle kaçak ülkücünün aynı karede göbek atarken poz vermesi yüzlerce manşete, makaleye eşdeğerdi!
“Ergenekon’la ilgili çok yazıldı, çizildi, olmadık olaylar irtibatlı kılındı. Ama bu dosyanın ikon fotoğrafı soruşturmanın adı konulduktan altı ay sonra bulundu. (Daha doğrusu eski bir fotoğrafın fotomontaj değil gerçek çıkması vitesi aniden büyüttü.) Fotoğrafta emekli general Veli Küçük ile Danıştay saldırısı hükümlüsü Alparslan Arslan birlikte kameraya bakıyor. Böylece Ergenekon’la Danıştay saldırısı arasında bağ arayanlar güçlü bir kanıta kavuşuyor. Artık her iki dosyanın birlikte ele alınması elzem gözüküyor.”

Yargı da, medya da...

“İddia-fotoğraf”ın “ikon-fotoğraf” haline gelmesi, ne yargının kılını kıpırdattı ne de Ergenekon’a soğuk gazetelerin... İkisi de görmezlikten geldi bu gerçeği, tıpkı öncekiler gibi... Tıpkı Danıştay’a saldıran Alparslan Arslan’ın daha önce Cumhuriyet Gazetesi’ni bombalayan kişi olduğunun görmezlikten gelinmesi gibi... Tıpkı Cumhuriyet’e atılan üç bombayla Ergenekon operasyonlarının başlamasına vesile teşkil eden Ümraniye bombalarının aynı seriden çıkmasının görmezlikten gelinmesi gibi... 
Devam edelim... Arslan’la birlikte Cumhuriyet’i bombalayan ekipte yer alanlardan biri olan Osman Yıldırım, Zekeriya Öz’e verdiği ifadede bombaları Veli Küçük’ten aldığını itiraf etmişti... Alparslan Arslan’ın, Ergenekon tutuklusu, emekli binbaşı Muzaffer Tekin’le aynı şirkette ortak olduğu vb. eski hikâyeleri hiç almadım bile...
İkinci gelişme de bu: Danıştay davasına bakan mahkeme, bütün bunlara rağmen gerekçeli kararında Danıştay saldırısıyla Ergenekon çetesi arasında hiçbir bağ bulunmadığına hükmetti.
Danıştay saldırısıyla Ergenekon soruşturması arasındaki bu çok kuvvetli irtibat noktalarını bazı tekrarlar pahasına hatırlattım, çünkü basının bir bölümünün Susurluk günlerindeki cevvaliyeti ile bugün Ergenekon’u görmemek için bin dereden su getirişi arasındaki izaha muhtaç farkı ben bu bağlantının bir kez kurulması durumunda doğacak sonuçların “ürkütücülüğüne” bağlıyorum. Daha açık söyleyeyim: Ben, Susurluk’ta nispeten iyi bir sınav veren büyük medyanın Ergenekon’da paralize olmasını, bu soruşturmanın, “şeriatçı terör”ün aslında ulusalcı çeteler tarafından organize edildiğini ortaya çıkarma istidadı göstermesiyle açıklıyorum. Danıştay saldırısında ortaya çıkan gerçeğin, önceki faili meçhul cinayetlerle ilgili olarak da ortaya çıkabileceğine dair hissedilen bir korku bu... 
Bu korkunun tek tek hangi faili meçhul cinayetlerle ilgili olarak hissedildiğini burada uzun uzun anlatamam. Fakat bu sayfayı düzenli okuyan okurlarımızın bu işi Uğur Mumcu, Ahmet Taner Kışlalı ve Necip Hablemitoğlu cinayetleri için yaptığımı hatırlayacaklardır (Taraf, 27 ocak ve 1 şubat sayıları).


Hablemitoğlu cinayetindeki istifham


Burada, son aylarda bizzat Ergenekon işi olabileceğine dair kimi bağlantıların ortaya döküldüğü Necip Hablemitoğlu cinayeti ile ilgili birkaç hatırlatma yapmakla yetineceğim. 
1 ?ubat 2008 tarihli yazımda, “Atatürkçü, laik, ulusalcı” kimliğiyle öne çıkan Prof. Dr. Necip Hablemitoğlu’nun Ankara’da faili meçhul bir suikasta kurban gitmesinin (18 Aralık 2002), basında önceki cinayetlerden çok farklı bir tepkiyle karşılandığını; üç büyük gazetenin “Biz bu filmi görmüştük”, “Derin cinayet” manşetleriyle çıktığını; fakat birkaç gün içinde Hürriyet ve Akşam’ın manşetleri üzerinden havanın bütünüyle değiştirildiğini, bunun da “irticai terör”ün işi olduğunun kamuoyuna zerk edildiğini uzun uzun anlatmıştım. 
İsterseniz o günün gazetelerine bir göz atın, büyük basının en tepesinde beliren “irticai terör masalını bu kez yutmadık” itirazının gene aynı manşetlerden nasıl ortadan kaldırıldığını kendiniz görün.
Benim diyeceğim şu: O cinayetin ve öteki cinayetlerin sonrasında basın yoluyla giderilebilen bu istifham, Danıştay cinayetinin bütün yönleriyle açığa çıkarılması durumunda bir sis bulutu gibi çökecek herkesin üstüne. 
Eh, bunun da “irticayla mücadele”ye nasıl bir zarar vereceğini tahmin edebilirsiniz.
Bence Susurluk sürecindeki medya ile Ergenekon sürecindeki medya arasındaki büyük tutum farkı, işte bu korkudan kaynaklanıyor.

06.05.2008</div>

Kaynak: [taraf.com.tr](http://www.taraf.com.tr:80/alper-gormus/makale-susurluk-ergenekon-buyuk-basindaki-tutum.htm), [web.archive.org (arşiv bağlantısı)](http://web.archive.org/web/20101115130613/http://www.taraf.com.tr:80/alper-gormus/makale-susurluk-ergenekon-buyuk-basindaki-tutum.htm)
