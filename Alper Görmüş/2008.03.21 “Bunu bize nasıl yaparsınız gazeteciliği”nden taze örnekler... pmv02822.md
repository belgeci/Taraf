# “Bunu bize nasıl yaparsınız gazeteciliği”nden taze örnekler...

*Alper Görmüş 21.03.2008*

<div class="yazi">“Bunu bize nasıl yaparsınız gazeteciliği”, kolayca tahmin edebileceğiniz gibi uydurulmuş bir kavram, ben uydurdum; kabaca, ABD ya da Avrupa’da “biz”e karşı söylenmiş, yayımlanmış ve “biz”im canımızı sıkan şeylere karşı, çoğunlukla kampanya tarzında yürütülen gazetecilik faaliyetlerini anlatmak için kullanıyorum.
Bir ülkenin basını hiç kuşkusuz bu türden tepkiler verebilir, fakat bizdeki halinde can sıkacak birkaç şey var: Her şeyden önce sayısı çok, ikincisi çoğu kez hakiki durumun abartılmış versiyonları üzerinden yürütülüyor bu kampanyalar ve nihayet hep “milli onur” üzerinden yürütülüyor. Bugüne kadar Allah için bir tane “demokratik onur” temelli tepki gazeteciliğine rastlamadık.
En son Zaman gazetesi “Almanya’da, 1993’te Türklerin katledildiği Solingen katliamını aklayan ders kitabı”na karşı; Hürriyet gazetesi de “Bombalamada ölmüş anne ayının yavrusuna biberonla süt veren PKK militanının fotoğrafı”nı yayımlayan Washington Post’a karşı başvurdular “bunu bize nasıl yaparsınız gazeteciliği”ne...
Bu iki örneğe biraz daha yakından bakalım...

Ders kitabındaki ‘skandal metin’ 

Zaman’la başlayalım... Gazete, konuya ilişkin olarak verdiği ilk haberinde Almanya’da ikisi çocuk beş Türk’ün yakıldığı Solingen katliamı sanıklarının, ders kitabında “suçsuz” olarak gösterildiğini ve kitapta gurbetçiler hakkında “ırkçı ifadeler” kullanıldığını duyurdu okurlarına... Sonraki günlerde şunlar oldu (Zaman, 15 mart):
“Türk aileler, eğitim bakanlığını eleştiri yağmuruna tutarken, okul yönetimi söz konusu metni okutmama kararı aldı. Zaman’ın ortaya çıkardığı skandal üzerine harekete geçen yayınevi de, ilgili bölümleri yeni baskıda kitaptan çıkaracaklarını açıkladı. Almanya’nın Ankara Büyükelçiliği ise katliamı öven metni, ‘talihsiz bir seçim’ olarak değerlendirdi.”
?imdi “Daha ne,” diyeceksiniz haklı olarak, “Alman yetkililer bile kabul etmişler yedikleri haltı...” Fakat kazın ayağı öyle değil. Gerek “okul yönetimi”nden (Müdür Heinz Hoffman), gerekse de “yayınevi”nden (Matthias Grupp) gelen açıklamaların ayrıntısına baktığımızda, hiç öyle “Yemişiz bir halt” tonundan konuşmadıklarını görüyoruz. Mesela:
“Okul Müdürü Heinz Hoffman, ‘Madem kitapta yer alan metin yanlış anlaşılıyor, biz de bundan sonra o sayfayı okutmama kararı aldık. (...) Hoffman, bugüne kadar kimsenin bu konuda şikayetçi olmadığını da dile getirdi.”
Ya da:
“Cornelsen yayınevi, Almanca redaksiyon bölümünden Matthias Grupp ise (...) kitapta yer alan söz konusu bölümün, Türkleri küçümseme ve ayrımcılığa itme yerine, yaşanan üzücü olayı dile getirmeye çalıştığını savundu. Grupp, ‘Solingen’de yaşananlar çok kötü ve acı bir olay. Dolayısıyla biz bunun kötü olduğunu çocuklara öğretmek istedik.’ Dedi. (...) Grupp, ayrıca kitabın mayıs ayında yenileneceğini belirterek, aynı metnin kitapta yer almayacağını kaydetti.”
Yani işin aslı şu: Almanlar, okuluyla yönetimiyle, “O metinden o anlam çıkmaz ama madem rahatsız olunuyor, o zaman biz de çıkartırız” diyorlar açıkçası. Sahi, o metinde ne yazıyordu acaba? Sıra ona geldi, Zaman’daki “Kitaptaki metinde şok ifadeler yer alıyor” başlıklı kutucuktan aktarıyorum:
“Marco, böyle olmasını istemediğini söylüyor. Onları korkutmaktı arzusu. Onlar, burada görülmek istenmediklerini nihayet anlamalıydılar. Marco, herkesin böyle düşündüğünü söylüyor. Marco, bu şekilde konuşan yetişkinlerin isimlerini sayabilir. Onların sadece cesaretleri yok. Yetişkinler yan çizerler. Marco, herkesin neden kendisine karşı olduğunu anlayamıyor. O sadece onlara biraz korku salmak istemişti ki, onlar Anadolu’larına gitsinler. Bunu herkes zaten böyle istemiyor mu? Fakat diğerleri sadece konuşuyorlar. O gün çocukların üst katlarda yalnız olmaları ve aşağıdaki dairelerin boş olması tatsız bir tesadüftü. Bu Türkler belki de daha evcil olmalıydılar. Her halükârda ebeveynleri suçlu. Yangında iki çocuğun ölmesine Marco çok üzülüyor. Anadolu’da belki de daha güzel bir hayatları olurdu. Ancak Marco bu telaşı anlamıyor. ?imdi herkesin Türkleri severmiş gibi yapmasını anlamıyor. Bu yalakalıkları duyunca midesi bulanıyor. Daha önce hepsi başka konuşuyordu. Marco’nun aslında hiçbir suçu yok.” 
Facianın faillerinden, 1993’te henüz yetişkin biri olmayan Markus Gartman’ın (Marco) zihninden bize aktarılan bu satırlardan, evet “bire bir” okunursa “Katile masum dediler” sonucu çıkarılabilir. Fakat metindeki ironiyi, gizli ve alt anlamları işin içine katarsak katiyen çıkmaz. (İnsanın aklına Hrant Dink’in yazısındaki ironiyi ve metaforları anlamazlıktan gelip onu “Türklüğe hakaret”ten mahkûm eden mahkeme kararı geliyor.) Buna bir de kitabın “Aşırı milliyetçiliğe ve yabancı düşmanlığına karşı yazılmış” bir kitap olduğunu eklerseniz, mesele daha iyi anlaşılabilir.
Bence bu metin en fazla 7. Sınıf öğrencilerinin metindeki alt anlamlara vâkıf olamayacakları noktasından eleştirilebilir ki, böyle bir eleştiri de bu kadar büyük gürültüyü hak etmez.

Hürriyet’in kampanyası 

Hürriyet’in kampanya konusunu ve “zafer” ilanının da Fatih Çekirge’den öğrenelim (Hürriyet, 17 mart):
“Washington Post Gazetesi’nin muhabirleri PKK kampları bombalandıktan sonra oraya gidip röportaj yaptılar. Ve gazete yayınladığı bir fotoğrafta bir teröristin bir ayı yavrusunu emzirmesine yer vererek şöyle dedi: ‘Anne ayı bombalamada ölmüş, militan da anne ayının yavrusuna bakıyor.’ Bu habere karşı hurriyet.com.tr olarak müthiş bir kampanya başlattık. (...) Yüz binlerce mail karşısında gazete sessiz kalamadı. Ve okur temsilcisi özür olmasa da gazetenin yanlış yaptığını içeren bir yazı yayınladı...”
Bir kere şunu söyleyeyim; Washington Post okur temsilcisinin değerlendirmesini ben de okudum, ‘ayıcık’la ilgili olarak yanlış yapıldığına dair hiçbir şey yoktu o metinde. Meğerki şu cümle “yanlış yaptık” anlamına gelsin: “Ayı yavrusu fotosuna gelince, Bruce ve Partlow sadece o sahneye tanık olduklarını ve bebek şişesinin nereden geldiğini sormadıklarını söylediler.”
Okur temsilcisi uzun uzun haber metninin daha detaylı olması gerektiğini, öyle ki, mevcut halinde, mesela PKK’nın şiddet kullanan ve eroin ticaretiyle silah alan bir örgüt olduğunun anlaşılamayabileceğini anlatıyor. Okur temsilcisinin, Hürriyet’çilerin tersine, “şiddet kullanan, insan öldüren” bir örgütün mensuplarının bir yandan da bir ayı yavrusunu biberonla beslemesinde bir tuhaflık görmediği anlaşılıyordu ki bunda da tuhaf bir şey olmasa gerek.

21.03.2008</div>

Kaynak: [taraf.com.tr](http://www.taraf.com.tr:80/alper-gormus/makale-bunu-bize-nasil-yaparsiniz-gazeteciliginden-taze.htm), [web.archive.org (arşiv bağlantısı)](http://web.archive.org/web/20101115130759/http://www.taraf.com.tr:80/alper-gormus/makale-bunu-bize-nasil-yaparsiniz-gazeteciliginden-taze.htm)
