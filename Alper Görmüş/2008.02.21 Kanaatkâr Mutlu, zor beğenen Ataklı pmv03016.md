# Kanaatkâr Mutlu, zor beğenen Ataklı

*Alper Görmüş 21.02.2008*

<div class="yazi">?eriatın gelmekte olduğuna dair köşe yazılarıyla öne çıkan iki Vatan yazarı, kendilerine ulaşan “geliyor” malzemelerini değerlendirme konusunda son günlerde dikkat çekici bir farklılık içinde görünüyorlar. Bu farklılık, nihayet onlardan biri tarafından aleniyete döküldü. Can Ataklı, 20 şubatta şöyle yazdı: 
“(...) Asit olayı ve diğer garip eylemlerle ilgili yazmamamın tek nedeni biraz temkinli olmaktan kaynaklanıyor. Çünkü bunca yıldır olmayan bazı şeylerin tam bu sırada olması ister istemez şüphe yaratıyor bende. Nitekim Tarsus olayının ‘sapık’ işi olduğu anlaşıldı. Ancak şunu da mutlaka söylemem gerek. Bu tür bazı eylemlerin ‘fos’ çıkması, ülkede bu tür girişimlerin olmadığı veya olmayacağı anlamına gelmez.”
Ataklı, bitişikteki bir başka yazısında ise, son günlerde Van’da çekildiği belirtilen ve internet üzerinden yayımlanan “medrese eğitimi” fotoğrafını da inandırıcı bulmayıp bu çerçevede değerlendiriyor: “Bu fotoğrafı yayanlar ‘İşte geldiğimiz nokta, artık medrese eğitimine geçildi’ diyorlar. Oysa gerçeği bilmiyoruz. Çocukların hiçbiri dini eğitim alır gibi görünmüyor. Sanki bir ders için özel bir yere örneğin tarihi bir binaya gidilmiş gibi.”
Can Ataklı böyle, oysa Mustafa Mutlu ne kadar kanaatkâr; arkadaşının tersine, ne gelirse sayfasında. 
Kimin “tarzı” daha “laik” diye mi soruyorsunuz? Bilmiyorum. Ama onları okuyan okurların “gerçek”ten çok yürek soğutma haberlerinin peşinde olduklarını bildiğim için, “rating” açısından Mustafa Mutlu’nun “tarz”ının daha geçerli olduğunu söyleyebilirim. Zaten iki yazara gelen okur mesajlarının sayısına bakınca da anlaşılıyor bu: Ataklı 10’u geçmiyor, Mutlu 20’den aşağı inmiyor.
Ben, “mücadelenin doğası” konusunda Mutlu’nun daha “şuurlu” olduğunu da söyleyeceğim. Bu sonuca, “kızlara kezzap”ın failinin “sapık” çıkması karşısında iki yazarın verdiği farklı tepkileri karşılaştırarak vardım. Yukarıda gördünüz, Ataklı apaçık itiraf ediyor durumu ve “fos” çıktı diyor. Oysa Mutlu, bakın ne güzel çıkıyor işin içinden: 
“Tarsus’ta dehşet saçan asitli tacizci yakalandı; dinciler de bize karşı saldırıya geçti: ‘Bakın bu sapık kot giyiyor... Demek ki amacı kadınların örtünmesi değilmiş. Hepiniz yalancısınız...’ İyi de neden? Kot pantolonu sadece laiklik yanlıları mı giyiyor?” (Vatan, 17 şubat).
22.02.2008</div>

Kaynak: [taraf.com.tr](http://www.taraf.com.tr:80/alper-gormus/makale-kanaatkar-mutlu-zor-begenen-atakli.htm), [web.archive.org (arşiv bağlantısı)](http://web.archive.org/web/20101115130905/http://www.taraf.com.tr:80/alper-gormus/makale-kanaatkar-mutlu-zor-begenen-atakli.htm)
