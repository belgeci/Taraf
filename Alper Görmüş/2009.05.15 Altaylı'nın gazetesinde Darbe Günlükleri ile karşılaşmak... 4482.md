# Altaylı’nın gazetesinde Darbe Günlükleri ile karşılaşmak...

*Alper Görmüş 15.05.2009*

<div class="taraf_structure_2col_1zq">
<div class="margen_n">



 <p><i>Habertürk</i> gazetesinin genel yayın yönetmeni Fatih Altaylı dört gün boyunca (8, 9, 10 ve 11 mayıs) Ergenekon davasının 2. iddianamesinde yer alan bazı belgeleri aktarıp yorumladı, hem de manşetten... Altaylı, bu belgeleri aktardıktan sonra, bunları Darbe Günlükleri’ndeki bazı bölümlerle karşılaştırarak 2003-2004’teki darbe girişimlerinin ciddiyetini okurlarıyla paylaştı. Demem o ki, Altaylı Darbe Günlükleri’ne “sahih belge” muamelesi yapıyor artık, eski alaylı üslubundan ise eser yok. <br/><br/>Burada, <i>Habertürk </i>gazetesinin dört günlük yayınını özetlemem mümkün değil... Fakat son günkü, manşetten girilip göbekteki iki sayfanın tümüne yayılan “Darbe toplantısında kim ne dedi?” başlıklı habere kısaca değinmeliyim... Sözü edilen “darbe toplantısı”, Günlükler’in 3 Aralık 2003 tarihli bölümünde anlatılan Yüksek Askeri Şûra’ya hazırlık toplantısı... Notlarda, toplantıya katılan kuvvet komutanları ve öbür generallerin hükümete müdahale konusunda anlaştıkları yazıyordu. Bu bölümde dikkati çeken bir nokta, her komutanın ne dediğinin özetlenmiş bir biçimde aktarılmasıydı. Hatta bazı “külyutmaz” “yorumcular, “Özden Örnek toplantıya teyp sokmuş herhalde ki, her komutanın tek tek ne konuştuğunu günlüklerine alabilmiş” türünden değerlendirmeler bile yapmışlardı. <i>Habertürk</i>’teki haber, bu yorumcuların canını sıkacak türdendi: <br/><br/>“Örnek’in YAŞ hazırlık toplantısında geçtiğini yazdığı konuşmalar Org. Şener Eruygur’dan ele geçirilen belgelerde de aynı metinle yer alıyor. Komutanların konuşmalarının Ersöz’ün ekibi tarafından toplantı sonrası deşifre edilerek bilgi notu şeklinde dağıtıldığı ve Örnek’in günlüklerinde de aynı notlardan aktarıldığı anlaşılıyor.” <br/><br/>Fatih Altaylı’nın ek klasörlerdeki bu belgeyi fark edip Darbe Günlükleri’yle karşılaştırması, bence dört günlük gazetecilik faaliyetinin en önemli parçası. Çünkü bu “komutanlar toplantısı”, daha önce defalarca yazdığım gibi Darbe Günlükleri’nin en önemli bölümü ve bu belgeyle o toplantının yapılıp komutanların aynen öyle konuştukları bir kez daha kanıtlanmış oluyor. <br/><br/>Haberi özetleme faslını bitirmeden önce, bu toplantıyla ilgili olarak daha önce dikkatinizi çektiğim bir noktayı bir kez daha hatırlatmak istiyorum: Hurşit Tolon, tutuklandığı gün mahkemede verdiği ifadede, “Günlükler’i neden tekzip etmediniz” sorusuna “Çünkü benimle ilgili bölümler doğruydu” cevabını vermişti. Tolon böylece 3 aralıktaki “darbe toplantısı”nı teyid etmiş oluyordu ki, bunu neden yaptığını anlamak hiç kolay değildi. Tahminimi yazmıştım: Bence, suç teşkil ettiği apaçık bir toplantıyı doğrulayarak, o toplantıda bulunan ve bugün orduda muvazzaf görev yapan generallere bir uyarıydı o kabul. <b><br/><br/>Hangi yollardan yürüyerek buraya geldi?</b> <br/><br/>Altaylı’nın geldiği nokta tabii ki memnuniyet verici, fakat bu sonuç, buraya gelene kadar hangi yollardan geçtiği konusunda bir hafıza tazelemesi yapmamıza engel değil. <br/><br/>Altaylı, dört günlük toparlamasıyla ilgili olarak şöyle diyor: “Ben ne bu belgelerde yazanlar doğrudur diyebilirim, ne aksini iddia edebilirim. Buna karar verecek olan elbette ki, yargıdır. Benim işim sizin yorumunuzu yapabilmeniz için bir ışık yakmak ve ortalığı bir nebze de olsa aydınlatabilmek.” <br/><br/>Bir gazetecinin görevi ve kamusal sorumluluğu bundan iyi anlatılamazdı doğrusu (hakikaten). İyi de, Darbe Günlükleri’ni <i>Nokta</i>’da yayımladıktan sonra içeriği tastamam böyle olan açıklamalar yaptığımda Fatih Altaylı ne diyordu acaba? Bugüne kadar bu çerçevede nasıl bir mesai sergilemişti? <br/><br/>Hep söyledim, bir daha söyleyeyim: <i>Nokta</i>’nın haberi de bütün haberler gibi bir “iddia”dan ibaretti. Bu iddianın uydurma mı, yoksa gerçek mi olduğu ancak düzgün bir yargı süreci neticesinde ortaya çıkarılabilirdi ve ben baştan itibaren sadece bunu istedim. <br/><br/>Yine: Meslektaşlarımızın, <i>Nokta</i>’nın yayımladığı belgeye kuşkuyla bakma haklarının olduğunu her zaman söyledim. Yanlış olan, daha baştan Darbe Günlükleri’nin “sahte” olduğunu öne sürmekti. Bunun en “hard” versiyonunun altında Ertuğrul Özkök’ün imzasının olduğunu biliyorsunuz... <br/><br/>Bazı gazeteciler ise Özkök gibi kafadan “sahte” demeseler de, yayımlanan metinlere gazeteci kuşkuculuğuyla ve gerçeği arama kaygısıyla yaklaşmadılar. Tersine, gerçeğin <i>Nokta</i>’nın iddia ettiği gibi olmadığını kanıtlamak için tek yanlı bir çabanın içine girdiler. Dezenformasyon kaynakları bu türden gazetecileri sezer ve onlara bazı “haber yemleri” atar. Fatih Altaylı işte bu ikinci grup gazeteciler arasında yer alıyordu ve dezenformasyonun beyleri bu fırsatı kaçırmadılar. <br/><br/>Altaylı, 2008 Temmuzu’nda kaleme aldığı bir dizi “Özden Örnek ve Darbe Günlükleri” yazısını bu kaynaklara dayanarak kaleme aldı. Şimdi gelin o günlere gidelim ve görelim bakalım dezenformasyon beyleri ağlarını nasıl örmüş (Fatih Altaylı’nın 15 Temmuz 2008 tarihli yazısından): <br/><br/>“Bir kaç gün önce önemli, yüksek rütbeli bir komutan ziyaretime geldi. Kendisi adına çok önemli bilgileri bana ulaştıracak bir başka yüksek rütbeli askerle görüşüp görüşemeyeceğimi sordu. ‘Görüşürüm’ dedim. ‘Vereceği bilgiler önemlidir. Dikkate almanızı tavsiye ederim’ dedi. Daha sonra söz konusu kişiyle buluştuk. O da hayli önemli bir isimdi. İlginç olaylar anlattı. Anlatılanların bir bölümü Emekli Deniz Kuvvetleri Komutanı Özden Örnek’le ilgiliydi.” <br/><br/>Kaynağı, şöyle diyor Altaylı’ya: <br/><br/>“Şu kadarını söyleyeyim. Özden Örnek hayatında bir gün bile günlük tutmadı. <br/><br/>(...) Bakın günlük tutmak bir alışkanlıktır. Günlük tutanlar sürekli tutarlar. Bir süre tutup bırakmazlar. Özden Örnek Paşa’nın günlükleri diye yayınlananlar sadece belirli, kısa sayılabilecek bir dönemi kapsıyor. Çünkü bunlar günlük değil.” <br/><br/>Kaynak, bundan sonrasında her şeyin Özden Örnek’in komutanları kendi evine çağırmasıyla başladığını, onun bütün konuşmaları banta kaydettiğini ve sonra da bunları yazdığını anlatıyor. Yani her şey, Şener Eruygur’un değil de onun başının altından çıkmış. Zaten Eruygur’un adı bile geçmiyor konuşmada. <br/><br/>Konuşma ilerledikçe tuhaf noktalara varıyor ve Altaylı’nın okurları kendilerini birden bire bu metinleri Özden Örnek’in oğlu Burak Örnek’in “AKP’ye yakın birilerine” sızdırma ihtimaliyle karşı karşıya buluyor. <br/><br/>Altaylı’nın bir önceki yazısının Özden Örnek’in öbür oğlu Tolga’nın, filmlerini “hükümete yakın şirketlerin (de) desteğiyle çektiği iddiası üzerine kurulduğunu hatırladığımızda mesele yerine oturuyor, okurun kafası şu türden sorulara açılıveriyor: Özden Örnek hükümete yakın biri olabilir mi? Komutanları bu nedenle kışkırtmış olabilir mi? <br/><br/>Fatih Altaylı geçen yaz bu türden komplo teorileriyle ortalığı karıştırıp, yazısının altına çok sayıda “belliydi zaten, çıkıyor işte ortaya” mektupları alırken ne umuyordu sizce? Gerçeğin ortaya çıkarılmasını mı? Hiç zannetmiyorum. <br/><br/>Bugün mızrak çuvala sığmayınca, “Habertürk soruyor: Komutanlar kendilerine atfedilen bu konuşmaları kabul ediyor mu?” diye efelenmek kolay. <br/><br/>Yine de teşekkür ederiz, fakat işin evveliyatını da bilelim...</p>
<br/>
<br/>
<br/>



<br/>


<div id="taraf_not">
</div>

</div>


</div>
