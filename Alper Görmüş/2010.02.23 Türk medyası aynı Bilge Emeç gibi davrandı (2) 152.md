# Türk medyası aynı Bilge Emeç gibi davrandı (2)

*Alper Görmüş 23.02.2010*

<div class="taraf_structure_2col_1zq">
<div class="margen_n">



 <p>7 Mart 1990’da öldürülen <i>Hürriyet</i> Gazetesi Genel Yayın Yönetmeni Çetin Emeç’in eşi Bilge Emeç, cinayetten 20 yıl sonra verdiği ilk söyleşide <i>Vatan</i>’dan Sanem Altan’a şöyle demişti: <br/><br/>“Ben Atatürkçü, orduyu seven, vatanperver bir kadınım. O yüzden daha devletime hiç kızmadım ben. Başka gerçeklerle yüzleşmek istemedim. O yüzden hep İran demek işime geldi sanırım. İran’ın yaptığına inanmak istedim.” <br/>Cuma günü, bu sözlerin yansıttığı ruh hali ve davranış biçiminin, medyanın “faili meçhul” cinayetlere karşı yıllardır takındığı tutumla aynı olduğunu öne sürmüş, bu iddiamı temellendirebilmek için, 2000’deki Umut Operasyonu’nun medyada nasıl izlendiğini özetlemiştim. <br/><br/>Okuyanlar hatırlayacaktır, İstanbul polisinin yaptığı, “Uğur Mumcu’nun otomobiline üç İranlı ajan bomba koydu, iki şeriatçı örgüt üyesi de onlara gözcülük yaptı” açıklaması daha üç günlükken çökmüş, basın da “eyvah, İran işi yatıyor” endişesiyle, olgusal nitelikteki (yorum ya da iddialardan söz etmiyorum) kimi gelişmelere açıkça sayfalarını kapatmışlardı. <br/><br/>Fakat öyle bir an geldi ki, mızrak çuvala sığmamaya başladı. Nihayet bir gazete isyan bayrağını açtı: Operasyonun üzerinden üç hafta kadar geçmişti ki, <i>Akşam</i> 25 mayısta “Ayıkla pirincin taşını” manşetiyle çıktı. Pirinç, İran’la Türkiye arasındaki ilişkiler, taş da Uğur Mumcu cinayeti soruşturmasına paralel olarak devletin her düzeyinde İran’ı hedef gösteren açıklamalardı. <b><br/><br/><br/><font size="3">Önce karıştır sonra ayıklat!</font></b> <br/><br/>Şöyleydi haber: “Faili meçhullerin ardından İran çıktı haberlerinin arkasını getiremedik. Umut Operasyonu ile birlikte Ecevit, Kıvrıkoğlu ve Tantan, Tahran’a sert çıktı. Ecevit’in ‘İran rejim ihracından vazgeçsin’ sözleri ilişkileri kopma noktasına getirdi. Ancak iddialar ortada kaldı. (...) Dışişleri Bakanı İsmail Cem, yakalanan İranlıların Mumcu cinayeti ile ilgisinin olmadığını söyledi. (...) DGM Başsavcısı Volkan da, cinayetlerin ardında dış güçlerin bulunmadığını söyledi.” <br/><br/>Koyunun olmadığı yerde keçiye Abdurrahman Çelebi denmesi misali, rezaleti teşhir ettiği için <i>Akşam</i> bir teşekkürü hak ediyordu gerçi, fakat ortadaki rezaleti sadece siyasetçilere ve askerlere yüklemek de başlı başına bir “ayıp”tı. Çünkü bu “rezalet” medyanın gönüllü katılımı sayesinde kamuoyuna mal edilmişti ve öbürleri gibi <i>Akşam</i>’ın da büyük payı vardı bunda. O kadar ki, gazete, “ayıklayın” manşetinden henüz dört gün önce şöyle bir manşetle çıkmıştı: <br/><br/>“YÜZSÜZ MOLLA... Faili meçhul cinayetlerdeki kanlı maskesi düşen İran, şirinlik muskası dağıtmaya başladı. Molla bize hoş görünmek için gazete ilanlarıyla Galatasaray’ın zafer sevincini kullanmaya kalktı.” <br/><br/>Bu zillet, gazetelerdeki “İran beyin, şeriatçı örgütler tetikçi” kampanyasını kısa bir süre için dindirdi. Fakat basındaki “Bilge Emeç ruhu” (“yeter ki dinciler suçlansın, hakikatin önemi yok”) o kadar güçlüydü ki, bu çerçevede oluşturulmuş yeni bir dezenformasyon, 5 Haziran 2000’de manşet haber kılığında iki büyük gazeteye (<i>Hürriyet</i> ve <i>Milliyet</i>) sızıverdi. İddiaya göre, bir “İranlı ajan” konuşmuş ve Uğur Mumcu cinayeti dahil Türkiye’deki bütün faili meçhul cinayetler aydınlanmıştı. <i>Hürriyet</i>’teki “Acem Bülbülü” başlıklı manşet şöyleydi: <br/><br/>“Konuşup her şeyi anlattı... İranlı ajan konuştuğu için başta Uğur Mumcu olmak üzere tüm faili meçhuller aydınlandı. (...) İran’ın yurtdışında işlediği cinayetleri koordine eden Behbahani Türkiye’de ortaya çıktı. Dört ay önce Van’dan gizlice giriş yapan Behbahani’nin gelişinden sonra, üzerinde Tahran şüphesi bulunan bütün cinayetlerin failleri teker teker yakalanmaya başladı.”<i> <br/><br/>Milliyet </i>ise birinci gün “İranlı ajanın itirafı”, ikinci gün “Ölüm makinesi” manşetlerini kullanmıştı. Tam bir hafta sonra, 12 haziranda bu iki gazetemizin iç sayfalarında <i>Washington Post</i> kaynaklı iki haber okuduk. Başlıklar şöyleydi... <i>Hürriyet</i>: “İranlı, sahte.” <i>Milliyet</i>: “İranlı ajanın adı bile sahte.”<b><i> <br/><br/><br/><font size="3">Cumhuriyet</font></i><font size="3"> ne yapmıştı</font></b> <br/><br/>Basındaki “Bilge Emeç ruhu”nun misliyle güçlü bir versiyonunu <i>Cumhuriyet’</i>ten izlemek mümkündü. Bu gazetemiz, Umut Operasyonu’nun başından beri “kafa karıştıracak” hiçbir olgusal gelişmeye yer vermemişti; ta ki 9 hazirana kadar... O gün <i>Medyakronik</i>’te şöyle yazmışız: <br/><br/>“Umut Operasyonu boyunca gazetelerin yayımladığı ‘şey’lerin haber olmadığı çıktı ortaya. Şimdi kimi alay ediyor, kimi kendini hiç işin içine katmadan polisi suçluyor, kimi de ‘katil olmadığı ortaya çıkan katiller’e ‘sahtekârlar’ diye saldırıyor. Her biri için söylenecek çok şey var. Ama <i>Cumhuriyet</i>’i, özel durumu nedeniyle ayırmamız gerekiyor. Onlara bir çift lafımız var. <i>Cumhuriyet</i>, Ankara Emniyet Müdürü Kemal İskender’in ‘Yusuf Karakuş ve Abdülhamit Çelik, Mumcu’nun katilleri değil’ açıklamasını verdikten sonra, aynen şu manşeti atmış: ‘Çelişkiler artıyor.’ Birincisi: Daha önce bir kez olsun bir çelişkiye dikkat çektiniz de mi, şimdi artmakta olduğundan söz ediyorsunuz? İkincisi: Bütün bu olup bitenler, sadece ‘çelişkilerin arttığını’ gösteriyor, öyle mi? Size, <i>Akşam</i> gazetesinin bugünkü manşetini takdim ediyoruz: ‘Mumcu’ya büyük ayıp.’” <br/><br/>Gerçekten de ortadaki gazetecilik, “ne kadar rahatsız edici olursa olsun, gazeteci yine de gerçeğin peşinde koşmalıdır”a inanan bir gazetecinin hatırasına yapılmış büyük bir saygısızlıktan başka bir şey değildi. <b><br/><br/><br/><font size="3">Hablemitoğlu cinayeti: Sanki bunlar hiç yaşanmamış gibi</font></b> <br/><br/>Umut Operasyonu boyunca yaşanan gazetecilik rezaleti, yapılan özeleştiriler (<i>Hürriyet</i>’ten Ferai Tınç, “İran ile ilgili ortaya atılan iddialar hiçbir yere varmadan buharlaşıyor” diye yazmıştı mesela) ve “devletin karanlık yüzü”ne ilişkin olarak ortaya çıkan gerçekler “Bilge Emeç ruhu”nda belirgin bir erozyona yol açmıştı. O kadar ki, bu ruha yeni bir canlılık vermek üzere tasarlanmış olma ihtimali kuvvetle muhtemel Necip Hablemitoğlu cinayeti işlendiğinde (18 Aralık 2002), dönemin en etkili üç gazetesi (<i>Hürriyet</i>, <i>Sabah</i>, <i>Milliyet</i>), “Biz bu filmi görmüştük” ve “derin cinayet” gibi manşetlerle çıktı. Yani “irticai terör” propagandası bu defa hedefini bulmamıştı. <i>Hürriyet</i> Gazetesi Genel Yayın Yönetmeni Ertuğrul Özkök, televizyonlarıyla, gazeteleriyle bütün medyayı incelemiş, incelemesinin sonucunu şöyle ilan etmişti: “Bu kez ıskaladılar...” <br/><br/>Fakat cinayetten birkaç gün sonra, bunun “erken bir iyimserlik” olabileceğini düşündürten garip bir atmosfer oluştu... Mesela <i>Akşam</i> gazetesi “yeşil terör” dizisine başladı. Gazeteye göre, Necip Hablemitoğlu cinayeti de “irticai terör” çerçevesinde algılanmalıydı. Dizinin yazarı Emin Demirel’e göre, “Belli ki, bilinen yapılanmaların devamı Hizbullahi bir grup yeniden işbaşı yapmıştı!..” (Nereden “belli”, belli değil!) <br/><br/>Cinayetten beş gün sonra (23 Aralık 2002) <i>Hürriyet</i> de girdi devreye. O gün gazetenin manşeti “Asıl hedef uyuyanlar” biçiminde tasarlanmıştı. Haberin spotu da şöyleydi: “Necip Hablemitoğlu suikastının ardından gözler, İran’da eğitildikten sonra Türkiye’de ‘uyuyan’ ajanlara çevrildi. 25 siyasi cinayetin emrinin İran’dan verilmiş olması, şüpheleri yine bu ülkenin üzerine çekti...” <br/><br/>Beş gün önce gazetenin genel yayın yönetmeni ne dediyse, onun tam tersini söyleyen bir spekülatif haber gazetenin manşetine kadar tırmanabilmişti... <br/><br/>Hablemitoğlu cinayeti, “yeter ki dinciler suçlansın, hakikatin önemi yok” ruhunun basında bir süreliğine “uyuyabileceğini”, fakat her an “uyandırılabileceğini” bir kez daha göstermişti. Nitekim Danıştay cinayetinde (2006) öyle oldu. <br/><br/>Bakmayın siz Danıştay cinayetinin ipliğinin pazara çıkmasına ya da yakınlarını cinayetlerde kaybedenlerin oluşturduğu “büyük aile”nin basında yarattığı geçici etkiye... “Dinciler”in üzerine yıkılmak üzere tasarlanmış ve Danıştay cinayetinde olduğu gibi foyası kısa sürede ortaya çıkmayacak şekilde planlanmış yeni bir cinayet, vesayetçi basında mutlaka karşılığını bulacaktır.</p>
<br/>
<br/>
<br/>



<br/>


<div id="taraf_not">
</div>

</div>


</div>
