# Hürriyet, kendisini aldatan kaynaklar arasında kazı çalışmasına girişse? (2)

*Alper Görmüş 31.07.2009*

<div class="taraf_structure_2col_1zq">
<div class="margen_n">



 <p>Salı günü bu sayfada, <i>Hürriyet</i>’e tartışmasız “en çok aldatılan gazete” unvanını getiren dezenformasyonlardan ikisini ele almıştım: Ulucanlar ve Hayata Dönüş operasyonlarında bu gazetenin manşetine tırmanan iki haber... <br/><br/>O yazıda söz ettiğim gibi bugün de Türkiye’deki büyük siyasi cinayetler dizisinin son ikisinde (Ahmet Taner Kışlalı ve Necip Hablemitoğlu), kaynağı “istihbarat kaynakları” olan iki <i>Hürriyet</i> manşetiyle kamuoyu kanaatinin nasıl değiştirilmeye çalışıldığını anlatacağım. <br/><br/>Fakat ondan önce, salı günkü yazımdan küçük bir alıntıyla neden böyle bir işe giriştiğimi hatırlatmalıyım. Şöyle yazmıştım: <br/><br/>“Şimdi bu liste çok daha anlamlı görünüyor. Bana öyle geliyor ki, <i>Hürriyet</i>’çiler bu kaynakları alt alta sıralasalar, sonra da oluşan listenin karşısına geçip baksalar, ortaya ‘organize bir iş’ çıkacaktır. <i>Hürriyet</i>’çilerin –böyle bir çaba içine girerlerse tabii- ortaya çıkacak listeyle bugün Ergenekon davasından âşina olduğumuz zevatın bir bölümüyle karşılaşmaya da hazırlıklı olmaları gerekiyor...” <br/><br/>Artık, “istihbarat kaynakları”nın Kışlalı ve Hablemitoğlu cinayetlerinde <i>Hürriyet</i> manşetleri üzerinden nasıl bir performans sergilediğine bakabiliriz... Yazacaklarım bazı okurlara aşina gelecektir, çünkü bir yıl kadar önce her iki hikâyeyi başka bir vesileyle yine anlatmıştım. Fakat iki nedenle tekrarının faydalı olacağını düşündüm: Birincisi: Daha önce de söylemiştim, ben tekrarın önemine inanan bir gazeteciyim, şu nisyan ve umursamazlık çağında bazı önemli hadiselerin bir daha, bir daha yazılmasının hiçbir sakıncası yok. İkincisi: O zamanlar gazetemizin satışı 10-15 bin arasında gidip geliyordu. Demek ki 20-30 binlik yeni bir okur kitlemiz var artık ve yazacaklarımı onlar ilk kez okuyacaklar.<b> <br/><br/>Kışlalı cinayetinde gerçekte kim “yemlendi”?</b><i> <br/><br/>Cumhuriyet </i>gazetesi yazarı Ahmet Taner Kışlalı, 21 Ekim 1999 sabahı evden çıkıp otomobiline yöneldi. Arabaya binerken, ön kaputun üstünde içi dolu bir naylon torba gördü. Kışlalı, o paketi ya da naylon torbayı eline aldığı anda, içinde bulunan bomba patladı. <br/><br/>İlk andaki şokun atlatılmasının ardından herkes birbirine aynı soruyu sormaya başladı: Uğur Mumcu ve Bahriye Üçok cinayetlerindeki “usta işi bombacılık” neden bu örnekte görülmüyordu. <br/><br/>Bu kıyaslama, akla hemen şunu getiriyordu: Yoksa bombayı oraya yerleştirenlerin niyeti Kışlalı’yı öldürmek değil miydi? Amaçlanan, sadece ‘İslamcı teröristler bir Atatürkçü profesörü daha katletmek istedi’ propagandası mı yapmaktı?” (Bu olaydan önce, bir başka Atatürkçü profesörün imza günü düzenlediği bir odada bomba bulunmuş, patlamadan önce etkisiz hale getirilmişti.) <br/><br/>Bu kuşkuyu kaleme döken iki gazeteciden biri, Kışlalı’nın kuzeni Hıncal Uluç’tu. Uluç, 26 Ekim 1999’da şöyle yazdı: <br/><br/>“Bu küçük bombayı suikastçılar, Kışlalı mutlak görsün diye getirip şoför mahallinin önüne, ön kaputun üzerine koydu. Öyle ki, Ahmet acele ile arabaya girerken paketi görmese, oturduğunda görecek ve büyük olasılıkla polise haber verecekti. Amaç Ahmet’i ortadan kaldırmak olsa, bomba kör parmağım gözüne buraya mı konurdu, yoksa arabanın altına, ya da en azından arka kaputun üzerine mi? Bir bomba ancak bu kadar ‘patlamasın’ diye konabilir...” <br/><br/>Bu yazı üzerine, <i>Aktüel</i> dergisi için kendisiyle konuştuğum Uluç’a “Ama Kışlalı öldü sonuçta, demek ki ölüm ihtimali de vardı” diye hatırlattığımda şöyle demişti bana: <br/><br/>“Karısı ve çocuğu da o gün arabaya binmeseydi, Ahmet’in ölmesi ihtimali yok gibi bir şeydi. Ahmet orada o poşeti görüp de eline alacak bir adam değildi, ama bütün düşüncesini bir aylık çocuğu için arabayı bir an önce ısıtmak üzerine yoğunlaştırdığı için, o telaşla poşeti aldı ve bomba patladı.” <br/><br/>Hıncal Uluç’tan sonra <i>Yeni Şafak</i>’tan Fehmi Koru da benzer sorular sorup benzer sonuçlara vardı. <br/><br/>Eylemi planlayanların Ahmet Taner Kışlalı’yı öldürme kastı taşımadığı bir kez kabul edildiğinde, bir sorunun sorulması da kaçınılmaz hale geliyordu: Hangi bombacı, eylemi planlarken eylem sonunda Kışlalı’nın canlı kalması kaygısını taşır? Bu sorunun mantıkî cevabı şuydu kuşkusuz: Kışlalı’yı düşman değil, dost görenler. Tartışmanın sürmesi, iki gazetecinin dile getirdiği kuşkuların kamuoyuna sirayet etmesi sonucunu doğurabilirdi. <i>Hürriyet</i>’in manşeti işte tam o günlere, suikastın dördüncü gününe denk geldi. Şöyleydi manşet: <br/><br/>“ÖLÜM, ÜÇÜNCÜ PAKETLE GELDİ... Suikastçının, Kışlalı’nın otomobiline daha önce de iki kez boş kola ve bira kutusu koyduğu anlaşıldı. İstihbaratçıların ‘yemleme’ diye adlandırdığı yöntemle, Kışlalı, bir yandan tepkisi ölçülürken bir yandan da bombalı kutuya alıştırıldı. Kışlalı, otosundaki bombalı bira kutusunu da gayri ihtiyari şekilde aldı.” <br/><br/>Haberin “ana fikri” belliydi. Haberi “düz” okuyanlar şöyle düşünmüştü belli ki: Demek “öldürme kastı yoktu” yaklaşımı doğru değil. Baksanıza, bombacılar işi garantiye almış! <br/><br/>Peki, “istihbaratçılar” nereden edinmiş olabilirdi bu bilgiyi? Mesela Kışlalı, ölümünden önce bu yönde bir başvuruda mı bulunmuştu? İyi de, böyle bir başvuru, öncelikle polise yapılmaz mıydı? Durum böyleyse, poliste neden yoktu böyle bir bilgi? Kışlalı böyle bir başvuruda bulunmamışsa, “istihbaratçılar” bilgiyi nereden almıştı? <br/><br/>Zaten sonraki günlerde ne polis teyit etti “yemleme”yi, ne de Kışlalı’nın ailesi... Oysa Kışlalı’nın, “daha önceki paketler”i eşine duyurmamış olması düşünülemezdi; çünkü, resmî makamlara başvurarak hakiki bomba ihtimalini öğrenmiş olması gereken Kışlalı’nın, bombanın hakikisini eşinin de arabadan alabileceğini hesaba katmaması hiç akla yakın görünmüyordu. Hem sonra, “yemleme”yi deneyimleriyle öğrenmiş Kışlalı, üçüncü paketi neden almıştı? <br/><br/>Her şey açıktı: Hiçbir gazetecinin itibar etmeyeceği kadar mesnetsiz bir istihbaratla karşı karşıyaydık. Ama haber, hem de manşetten yayımlanmış, görevini ifa etmişti; kamuoyunun, eylemin öldürme kastıyla hazırlanmadığına inanmasının önüne geçilmek istenmiş ve bu büyük bir gazetenin “yemlenmesi”yle büyük ölçüde başarılmıştı. <br/><br/>Ahmet Taner Kışlalı’nın ağabeyi Mehmet Ali Kışlalı’nın suikasta ilişkin olarak söylediği iki cümle bu çerçeveden bakınca çok daha anlamlı görünüyor: “Sanıyorum, kardeşim şehit oldu,” ve “Eğer câni farklı bir kesimden çıkarsa çok canım sıkılır...” <br/><br/>Artık siz nasıl yorumlarsanız...<i> <br/><br/>NOT. Kışlalı bölümünü ancak bu kadar bir hacimde özetleyebildim. Daha fazla kıssaydım, anlaşılmayabilirdi. Aslında, yanda okuyacağınız ve </i>Taraf<i>’ta yer alan bir habere ilişkin erteleyemeyeceğim eleştiri olmasaydı, Hablemitoğlu bölümünü de özetleyebilirdim. Maruzatım budur ve bu nedenle o bölümü önümüzdeki yazıya bırakıyorum.</i> <br/><br/>------------------------------<i></i> <br/><br/><br/><font size="4"><strong>İshak Alaton’u kalbinden vuran <i>Taraf</i> haberi... </strong></font><br/><br/>“Dün cemaatimizin üyelerinden birinin kızı hayatını kaybetti. Bununla ilgili olarak bugün basında çıkan bütün haberleri okudum. Bir şey dikkatimi çekti. Gazetelerin hiçbiri Lara’dan söz ederken başına, ‘Musevi asıllı’ ifadesini koymamış. Böyle bir şeyi ilk defa görüyorum.” <br/><br/>Bu sözlerin sahibi, Türkiye’deki Musevi cemaatinin lideri Bensiyon Pinto... Muhatabı da <i>Hürriyet </i>gazetesi genel yayın yönetmeni Ertuğrul Özkök... Ve yıl 2002... <br/><br/>Ertuğrul Özkök, konuyu ele aldığı yazısında (23 Ocak 2002), daha önceki bazı haberler nedeniyle kendilerine yöneltilen eleştirileri de şöyle yansıtıyordu: <br/><br/>“Haberlerinizde kötü bir şey yapmış kişi Türk olduğu zaman, başına ‘Türk asıllı’ ifadesi koymadığınıza göre, Musevi asıllı ifadesini niye koyuyorsunuz?” <br/><br/>O zamanlardan bu zamanlara köprülerin altından çok sular aktı ve bu konuda artık daha dikkatli bir medyamız var. <br/><br/>İşte bu koşullarda gazetemizin önceki günkü (28 temmuz) sayısının birinci sayfasında yer alan “Ermeni kuyumcu çeteden gözaltında” başlıklı haberi, gözlerim faltaşı gibi açılarak okudum. Yıllardır mücadelesini verdiğim bir “medya pratiği”yle kendi gazetemde karşılaşmak benim için ilave bir can sıkıntısı yaratıyor. <br/><br/>Fakat sanırım, böyle bir dönemde, böyle bir haberin <i>Taraf</i>’ta yer almasına benden çok, konunun en büyük dertlilerinden ve basının bu kötü alışkanlığından uzaklaşması için en büyük mücadeleyi veren İshak Alaton üzülmüştür. Sırf “<i>Taraf</i>’ın varlığını destekliyorum, çünkü bence bu gazete demokrasiye çok iyi bir katkıdır” diyen, diyebilen Alaton’a vefa borcundan dolayı hiç değilse gazeteden bir özür bekledim, fakat o da yoktu. <br/><br/>Bazen, esirgenen bir özür kabahatten daha büyük olabiliyor. <br/><br/>Hangi yaraya ne kadar pansuman olabilir bilmiyorum ama, ben çok üzgünüm ve Türkiye’nin bütün azınlıklarından özür diliyorum.</p>
<br/>
<br/>
<br/>



<br/>


<div id="taraf_not">
</div>

</div>


</div>
