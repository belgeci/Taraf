# Kutluğ Ataman: Sivil sanatın manifestosu

*Alper Görmüş 19.11.2010*

<div class="yazi"><p><i>Kutluğ Ataman’ın 10 Kasım 2010’da İstanbul Modern’de açılan retrospektif sergisi 6 Mart 2011’e kadar sürecek... Bugünlerde Ataman’ın sanatının farklı düzeyleri hakkında çok yazı okuyacaksınız. Fakat bence Ataman, otoriter zihniyetle arasına en büyük mesafeyi koymuş sanatçıların başında gelmekle de çağdaş sanat için çok önemli bir figür... Birkaç ay önce </i>Aktüel<i> dergisinde, onun bu yanı üzerinde yoğunlaşan bir portre kaleme almıştım. Bu yazıyı siz de okuyun istedim. <br/><br/></i>***</p>
<p>Türkiye’de <b>“sivil” </b>sözcüğünün <b>“askerî olmayan” </b>anlamındaki yaygın (ve yanlış) kullanımı benim şahsen çok ilgimi çeken bir konu... Hatırlayacaksınız, askerlerce işlenmiş suçların bir bölümünün askerî yargıda değil de adlî yargıda ele alınmasına ilişkin tartışmalar sırasında gazete sayfaları <b>“sivil yargı” </b>sözcüğüyle dolup taşmıştı. Ben de konuya takıntılı biri olarak, <i>Aktüel</i>’in <b>“Geçmiş Günler Geçmemiş Gündemler”</b> bölümünde itiraz etmiştim bu adlandırmaya:</p>
<p>“‘Sivil’, devletin alanının dışında kalan anlamına geliyor. Evet, Türk Silahlı Kuvvetleri sivil değildir ama, Dışişleri Bakanlığı da sivil değildir. Evet, askerî mahkemeler sivil değildir ama onların dışında kalan mahkemeler de sivil değildir; her ikisi de devletin alanının içindedir çünkü.”</p>
<p>Daha fazla ilerlemeden sizi uyarayım: Biliyorum, buraya kadar yazdıklarımı <b>“alâkaya çay demleyen” </b>satırlar olarak değerlendirdiniz, <b>“bu ne biçim portre”</b> dediniz. Fakat sizden biraz daha sabır rica edeceğim. Çünkü yazacağım portre bütünüyle <b>Kutluğ Ataman’ın “damardan sivil sanatçılığı”</b> üzerine kurulacak; o nedenle öncelikle <b>“sivil” </b>sözcüğünün doğru anlaşılmasını arzu ediyorum. Hem demiştim; bu benim takıntım...</p>
<p>1995’te, <b>“lanet olsun”</b> duygusuyla İstanbul’u ve gazeteciliği terk edip Ayvalık’a yerleşmiş, bir yıl sonra da <b>“uzaktan kumanda”</b>yla yürütebileceğim bir gazetecilik işi bulmuştum: Bir sivil toplum dergisinin yayın yönetmenliği... Dergi, ülkedeki sivil toplum örgütlerini çatısı altında toplamayı hedefleyen bir vakfın yayın organı olarak düşünülmüştü. <b>Vakfın tepe yöneticisiyle ilk buluşmada dumura uğradığımı hatırlıyorum. </b>Eski bir eğitimci olan yönetici, <b>“sivil toplum örgütleri çok önemli”</b> demişti bana, <b>“Yabancı devletler kendi sivil toplum örgütlerini kullanarak bizim devletimizi yurtdışında baskı altında tutuyorlar, biz de kendi devletimize yardımcı olmak için hızla örgütlenmeliyiz!”<br/><br/></b><b>“Devlet dışı” </b>sivil toplum örgütlerinin bile <b>“devlete yardımcı” </b>faslında düşünülen bir ülke bizimkisi... Konumuza biraz daha yaklaşalım: Sanatçının bile <b>“devlet</b> <b>sanatçısı” </b>olabildiği bir ülke...</p>
<p>Eh, böyle bir ülkede, bir sanatçının <b>“sivilliği”</b> (hakiki anlamda ama) ilginç bir pozisyona işaret edebilir, biri kalkıp o sanatçının bu pozisyonu üzerinde yoğunlaşan bir portre yazabilir ve portresinin başlığı için de, sanki tersi olabilirmiş gibi <b>“sivil</b> <b>sanatçı”</b>yı uygun görebilir...</p>
<h4><br/>“Ya intihar ederdim, ya delirirdim...”</h4>
<p>Kutluğ Ataman, 1970’lerin karışık Türkiye’sinde çarpışan tarafların “sol”unda yer aldı. 12 Eylül’den sonra yurtdışına çıktı ve Türkiye’ye yeniden yaklaşık 20 yıl kadar sonra döndü. Bugün, 1980’lerin Türkiye’sinde kalsaydı, sonunun hiç de iyi olmayacağını düşünüyor: <b>“İntihar ederdim herhalde. Ya da uyuşturucu bağımlısı, deli falan olurdum. Yaratıcı olamazdım.” </b></p>
<p>Bence tamamen yerinde bir teşhis... Zihninde de ruhunda da hiçbir devletçi tortu barındırmayan bir sanatçıyı, 1980’lerin <b>“leviathan”</b>ında kırılıp dökülmekten başka bir akıbet bekliyor olamazdı. (“Böylece, o günlerin Türkiye’sinde yaşamış ve bugün ayakta kalabilmiş birçok sanatçının bu tortularla malûl olduğunu imâ etmiş oluyorsunuz” diyenler tamamen haklı.)</p>
<p>Kutluğ Ataman sanatı sadece bir estetik arayışı olarak görenlerden değil... Ona göre sanat, dünyayı anlamanın ve daha önemlisi ona müdahale etmenin bir aracı... Türkiye’ye döndükten sonra yaptığı ilk video çalışması olan <b>Semiha B. Unplugged</b>’ı anlatırken (Semiha Berksoy’un hayatı) <b>“Sanat, bir politikadır, bizim politikamız sanatımız...” </b>demişti.</p>
<p>Eskiden olsaydı, bu sözü sarf eden biri için hemen <b>“demek ki sosyalist gerçekçi”</b> denir, geçilirdi. Oysa tam tersi: Jakoben değil; halkı <b>“eğitmek” </b>fikrinden nefret eden, tepedeninmeciliğin, yönlendirme merakının (ama her türünün; <b>seküler olanın da İslamcı olanın da</b>) gerçekten karşısında olan bir sanatçı o: </p>
<p>“Eski solcular ‘Çoksesli müzik iyidir, tek sesli müzik kötüdür, Türk müziği tek sesli müzik, Batı müziği çoksesli. Çoksesli olması da demokrasiye tekabül ediyor...’ gibi birtakım saçma sapan teoriler üretirlerdi. (...) ‘Biz hat sanatını destekleyelim,’ vs. diyenler de var. Sen kimsin bir kere destek veriyorsun. Halktan böyle bir istek var mı? Metrolarda sağa sola yorgunluk içinde koşarken, ‘Hat sergisini kaçırıyorum,’ diye koşuşturmuyor ki halk. Çok daha gerçek dertleri var. Bugün devletçi, Jakobenist programlara karşı çıkanların aslında kendileri de Jakobenist.”</p>
<h4><br/>“Yüksek kültür”, “alçak kültür”</h4>
<p>2003’te saygın <b>İngiliz gazetesi <i>Observer</i></b> onu <b>“en çok parlayacak sanatçı” </b>seçti, aynı yıl İstanbul’da Kürt göçmenlerin yaşadığı bir mahalle olan <b>“Küba”</b>yı konu alan bir video çalışmasıyla ABD’nin en önemli sanat ödüllerinden biri olan <b>Pittsburgh Carnegie Ödülü</b>’nü kazandı. Çalışmada, mahalleden 40 kişi, Ataman’ın bitpazarından satın aldığı 40 ayrı televizyon ekranında hayatlarını anlatıyordu.</p>
<p>Batı’nın en ciddi sanat çevrelerinden derlediği övgülere dayanarak kendisini bir <b>“yüksek kültür”</b> mensubu saysa, kimsenin ona bir diyeceği olamazdı, fakat o kültürde <b>“yüksek-sıradan”</b> ayrımını reddediyor. Hayatını anlatan kitapta <b>Deniz</b> <b>Seki</b>’nin kendisiyle gerçekleştirdiği bir söyleşinin yer almasının <b>“karizmasını çizdireceği” </b>kaygılarına yol açıp açmadığı yönündeki bir soruyu şöyle karşılamıştı:</p>
<p>“Bu türden bir snobizm güzel değil. <b>‘Televizyona dansöz çıkamaz, ben tiyatro oyuncusuyum, o dizi oyuncusu, dizi kötüdür, tiyatro iyidir’ gibi saçma sapan fikirler sadece Türkiye’de, görgüsüzlükten ve aşağılık kompleksinden dolayı var olan ayrımlardır. </b>Bu tarz ifadelere ne inanıyorum ne de destek veriyorum...” </p>
<p>Hiç kuşkusuz, onun Türkiye sanatı içinde işgal ettiği pozisyon büyük bir entelektüel cesareti de gerektiriyor. Fakat bu hasletten onda fazlasıyla var. Kafa göz yarmayı seviyor... Bela gelir korkusuyla, yapması gerektiğine inandığı şeylerden uzak durmuyor. Mesela <i>Lola+Bilidikid</i>’i çekerken (1999), filmin bitiminde karşılaşacağı şeyleri tahmin etmemiş olamaz. Fakat yine de yapmış filmi. Sonuç şöyle olmuş:</p>
<p>“Gösterime çıkartamadım. Bütün dağıtım şirketleri ‘İbne filmini göstermeyiz,’ dediler. Festivalde jüriler bile ‘Böyle filme ödül vermeyiz’ diyebildi. Ödül aldığı vakit kurumlar ödül parasını vermediler.”</p>
<h4><br/>Bir, iki, üç, daha fazla Kutluğ Ataman</h4>
<p>İyi sanatçıları kötülerinden ayıran kriterler vardır ve bence bunların başında nüanslara gösterilen ilgi gelir. Kutluğ Ataman, <b>Perihan Mağden’in romanından çektiği <i>İki Genç Kız</i></b>’da kahramanlarının <b>“aşırı”</b> yakınlaşmasını <b>“lezbiyenlik” </b>olarak tanımlamadığı için cesaretsizlikle suçlandığında öyle bir cevap vermişti ki, onu okur okumaz <b>“işte has ve hakikaten özgürlükçü bir sanatçı” </b>demiştim:</p>
<p>“Handan ve Behiye gibi son derece yakınlaşmış ama bu yakınlık hiç cinselliğe dönüşmemiş iki genç kız da hayatta pekâlâ var. O yüzden, onlar kendilerine lezbiyen demiyorsa, ben onlara demem. Bunu demek ihtiyacını da duymuyorum. 1980’lerin ortasında yapıyor olsaydım bu filmi, o zamanki keskinliğim içerisinde diyebilirdim. Ama şimdi artık demiyorum. Dünya değişti. Gençler de zaten kendileri için bu türden altı çizilmiş reçeteler istemiyorlar diye düşünüyorum. Herkes her şeyi deneyebilir. Esas özgürlük budur.” <br/><br/><b>Bir, iki, üç, daha fazla Kutluğ Ataman...</b></p>
<p>Ben böyle temenni ediyorum.<br/><br/><b>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/alper-gormus/makale-kutlug-ataman-sivil-sanatin-manifestosu.htm), [web.archive.org (arşiv bağlantısı)](http://web.archive.org/web/20101123004454/http://www.taraf.com.tr:80/alper-gormus/makale-kutlug-ataman-sivil-sanatin-manifestosu.htm)
