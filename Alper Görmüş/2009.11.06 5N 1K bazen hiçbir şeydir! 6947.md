# 5N 1K bazen hiçbir şeydir!

*Alper Görmüş 06.11.2009*

<div class="taraf_structure_2col_1zq">
<div class="margen_n">



 <p>Anadolu Ajansı (AA), iki ülke arasındaki sınırın açılmasını da içeren Türkiye-Ermenistan ortak protokollerinin imzalanmasından hemen sonra, “Katliamın canlı tanıkları: Ermeni sınırı açılmasın...” başlıklı bir haber geçti. <br/><br/>“Iğdır’da, Ermeni mezaliminin canlı tanıklarından olan iki kardeş, bölgede 1919 yılında yaşanan olaylarda Ermenilerin büyük katliamlar yaptıklarını söylediler” denilen haber, 98 ve 102 yaşlarındaki iki kardeşin şu sözleriyle devam ediyordu: “Ermeniler herkesi öldürdü. Eski düşman Ermeni’den dost olmaz. Sınır kapılarının açılmasından yana değilim.” <br/><br/>O yaşa gelmiş, acı hatıralarıyla yaşayan insanların başka türlü konuşması beklenebilir mi? <br/><br/>Buyurun: 5N’si de, 1K’sı da tastamam bir haber. Uydurma değil, gerçekten de iki insan var ve onlar gerçekten de böyle konuşuyorlar. Gazeteciye sorsanız, haberini böyle savunacak. <br/><br/>Fakat gazetecinin, konuşmak için neden onları seçtiği meselesine girdiğimizde, bir haberin bütün unsurlarının tamam olmasının o haberin “dürüst” bir haber olmasını garanti edemeyeceğini hemen görebiliyoruz. <br/><br/>Gazeteci, mikrofonunu, muhtemelen kendi yorumu olan “Eski düşman Ermeni’den dost olmaz”ı tekrarlaması neredeyse garanti olan bir “haber kaynağı”na tutuyor ve böylece kendi yorumunu haber formatında sunma imkânını elde ediyor. <br/><br/>Gazeteci, bir yorumu haber kılığında sunmanın inceliklerini öğrenmiş ama, husumet körükleyecek bilinçli tercihlerde bulunmaması gerektiğini öğrenememiş. <br/><br/>Mahmur ve Kandil’den gelerek sınırdan içeri giren 34 kişiyle ilgili olarak yazılan haberlerin (hele ki televizyon haberleri) büyük bir çoğunluğu bu türden tercihlerin ürünüydü. O günlerde haberleri izlerken hep gazetecilerin neden “nasıl yendik sizi ama” imasıyla sunulan genel görüntülerle yetindiklerini; neden tek tek insanlarla konuşarak bunun aldatıcı bir izlenim olduğunu göstermeye çalışmadıklarını sordum kendi kendime. Tabii ardından hemen “bu kadar naif olma!” diye kendimi uyarmayı da ihmal etmedim... <br/><br/>Arkadaşım İrfan Aktan da <i>Yeni Aktüel</i> dergisi adına gelişleri izlemek üzere o gazetecilerin arasındaydı. Kendisinden, orada izlediği gazeteciliği bu sayfa için yazmasını istedim. Yan sütunlarda okuyacağınız yazı, o yazı...<b> <br/><br/></b>------------------- <br/><br/><br/><font size="4"><strong>Hakikat reyting yapmazsa her an çatışma çıkabilir! <br/></strong></font><br/>Televizyonların sabah programlarında sık sık şu alt yazıyı görürüz: “Stüdyoda gerginlik!” Bu yeni bir hilebazlık türü. Eskiden programlarda yaşanan gerginlikler mümkün mertebe izleyiciye yansıtılmazdı. Böyle bir efendilik vardı. Şimdi ise hem gerilim oyunları tertipleniyor hem de bu, izleyiciye ilan ediliyor. Gelgelelim bu yayın politikasının toplumsal çatışmalar düzeyinde sürdürülmesi çeşitli etnik veya dinî grupların birbirine düşürülmesine sebep oldu, oluyor. Bunun gazetecilik ahlakından nasibini almamış bir algının ürünü olduğunu teslim etmek zorundayız. Ancak bu, sadece gazetecilik ahlakının hüküm alanına sıkıştırılamayacak kadar riskli bir husustur. Kürt meselesi konusunda “stüdyoda gerginlik”, “ülkede gerginlik” veya “çatışma çıkabilir” diye alt yazı geçip bu gerginliğin kurgusunu da kendiniz yaparsanız, bu olmaz. Olmaz, çünkü sokakta linç olayları başlar. Başladı da. <br/><br/>1998’de, Abdullah Öcalan Suriye’den çıkıp Avrupa’ya geçtiği sıralarda yaşanan toplumsal şayiayı hatırlıyor musunuz? Doğan Grubu yöneticisi Mehmet Ali Yalçındağ o zaman bir dergiye şunları söylemişti: “Türk gazeteleri, tüm medyalar gibi kamuoyunun aynasıdır.” Kamuoyu kim, bu sorunun yanıtı uzun. Ama o zaman “ayna evresi”nin Türk toplumunda nasıl bir tesir uyandırdığı herkesin malûmu. Sokakta linç olayları başlamış, köşe yazarları linççilerin “hassasiyetini” desteklemişti. 17 Kasım 1998, <i>Sabah</i> gazetesi: “Güngören’de gösteri yapmak isteyen bölücülere vatandaşlar meydan dayağı attı... Dayak yiyen bölücüler, ara sokaklara kaçmaya başladı.” Görüldüğü gibi Türk medyası bir ayna; ama Lunapark aynası. Abartan, büyüten, küçümseyen, çarpıtan, eğip büken bir ayna. O yüzden hakikat bu aynadan yansımıyor. <br/><br/>19 ekimde Habur Sınır Kapısı’ndaki sahneye iki farklı “aynadan” bakalım. Benim gördüğüm sahne şuydu: Elli bini aşkın insan, iki gündür sınırda bekletilen 34 kişinin yolunu gözlüyor. Sanılanın aksine, zafer nidaları filan atılmıyor. İnsanlar, bu olayı savaşın bitiş provası olarak algılıyor, öyle hareket ediyor. Öğlene doğru asfaltın sıcaklığı daha da kavurucu hale geliyor. Gazeteciler sınır kapısıyla kalabalık arasına çekilen barikatın arkasında, bir polis aracının gölgesinde serinlemeye çalışıyor. Öbür tarafta ise elli bin kişi halay çekip slogan atıyor, terini soğutmak isteyenler de pamuk veya mısır tarlalarının serinliğine kaçışıyor. Evet, hakikat bu. İnsanlar serinlemek için tarlalara koşuyor. <br/><br/>Gelelim aynı sahnenin Türk medyasından yansıtılışına: Bir televizyon muhabiri canlı yayına bağlanıyor. Ancak merkeze aktaracağı bir “gelişme” henüz yok. Zira sınır kapısındaki hukukî işlemlerin sonucundan kimse haberdar değil. Ama merkez, “haber” istiyor. Hem de “flaş” haber! Canlı yayına bağlanan muhabir konuşuyor: “DTP’liler şu anda sınır kapısına yanaşıyorlar. Emniyet mensuplarını görüyorsunuz, hemen diplerinde. Her an bir olayın çıkması muhtemel. İlk kez ortam bu kadar gerildi. DTP’liler bakın polise ne kadar yaklaştılar... Çocuklar açık araziden, pamuk tarlalarından sınır kapısına doğru yaklaşıyor...” Bu Lunapark aynasından yansıyan bir “izlenimdi”. Tıpkı “stüdyoda gerginlik” altyazıları gibi. Ancak bu haber, kadın programlarındaki kadar önemsiz bir etki yaratmıyor. Ülke çapında, özellikle Kürt sorununun müsebbibinin Kürtler olduğunu düşünen sıradan insanlarda gerilimi arttırıyor. Ve ne mi oluyor? Kevin Robins’in, DeLillo’nun <i>White Noise</i> kitabından aktardığı şu his alevleniyor: “İzlediğimiz her felaket bize daha fazlasını, daha büyüğünü, kocamanını, daha çok yeri silip süpürenini bekletiyor.” <br/><br/>Özellikle televizyoncular, haliyle felaketin daha büyüğünü aktarıp izleyicinin o hissini tatmin etmeye çalışıyor. Ve nihayetinde ortaya çıkan, tahrif edilmiş bilgiler, merak tatmini için aktarılan gerilim senaryoları; sokakta Kürt avına çıkan insanlar, oğlunun cenazesine koşup “kuzum, ülke bölündü kuzum” diye bağıran şehit anneleri, Güneydoğu’da “Türk” gazetecilere saldıran insanlar... Yazının başlığına dönelim: Her an çatışma çıkabilir! Ya çıkmazsa? O zaman insanlar televizyonlarını kapatıp gündelik hayatlarını sürdürürler. Ama “çıkabilir”, cazip bir vaat. İnsanlar ekrana odaklanır. Çatışma bekler. Ekrandaki çatışma görüntüsü tatmin edici olmayınca da o enerji sokağa yansır. Linçler başlar. Hrant Dink’i hatırlayın. Aslında Dink, hırçın Türk milliyetçisinin düşman bellemeyeceği kadar az “malzeme” veriyordu medyaya. Uzlaşmacıydı, barış yanlısıydı ve “radikaldi”. Medya için onun “radikal” yönü haber değeri taşıyordu tabii. O yüzden ona “çatışma çıkarabilir” mimi kondu. Neticede medya onu linç edemeyince, Dink’i bir sokak serserisine öldürttüler... <br/><br/>Biz gazeteciler artık kendimize şunu sormak zorundayız: Kitlesel gösterilerde neden hep polis barikatının önünde, yani polisin tarafında duruyoruz? Haber kaynağımızla, öreğin Habur’da toplanan Kürtlerle iletişim kurmadan nasıl haber yapabiliriz? Bir toplumsal olayda yüz bin insan biraraya gelmişse, mikrofonumuzu onlara uzatmadan, niçin toplandıklarını nasıl öğrenebiliriz? Ve tabii en önemlisi şu: Biz, hakikatin peşinde miyiz? Hakikati aktardığımızda, reyting alamaz mıyız? Hakikat reyting yapmıyor diye, iki halkı birbirine düşürmeye hakkımız var mı? Türk medyası Türkiyelileşmeden barış mümkün olur mu? <br/><br/>NOT. Habur’daki izlenimlerin ayrıntılarını <i>Yeni Aktüel</i>’in şu anda piyasada olan sayısında okuyabilirsiniz. <br/><br/><b>İRFAN AKTAN</b></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/8330.htm), [web.archive.org (arşiv bağlantısı)](http://web.archive.org/web/20100114061824/http://taraf.com.tr:80/makale/8330.htm)
