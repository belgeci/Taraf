# Kılavuzu E. Özkök olan Hürriyet okurlarının “Nokta baskını” yorumları...

*Alper Görmüş 27.03.2009*

<div class="taraf_structure_2col_1zq">
<div class="margen_n">



 <p>Ergenekon davasının ikinci iddianamesiyle birlikte artık şunu söyleyebiliyoruz: Darbe Günlükleri bundan böyle hukukun kapsama alanındadır... <br/><br/>Bu gelişmenin darbesiz, temiz bir demokrasiye inanan ve bu uğurda mücadele eden bütün yurttaşlar gibi beni de memnun ettiğini söylememe sanırım gerek yok. <br/><br/>Fakat, Darbe Günlükleri’ni yayımlayan derginin yayın yönetmeni olarak varılan bu aşama beni bir gazeteci olarak ayrıca mutlu etti. Haber kesinleşir kesinleşmez, neden bilmem, zihnim <i>Nokta</i>’nın baskına uğradığı 13 Nisan 2007 tarihine gitti. <br/><br/>Bir gün önce (12 Nisan 2007) Genelkurmay Başkanı Yaşar Büyükanıt “Sözde değil özde laik cumhurbaşkanı” talep ettiği ünlü basın toplantısını yapmıştı. Büyükanıt konuşmasında <i>Nokta</i> ve Darbe Günlükleri’yle ilgili bir şeyler de söylemişti. Ben tam odamda ona bir cevap yazarken (<i>Nokta</i>’nın 19 nisanda piyasaya verilen sayısında yayımlandı: “Genelkurmay Başkanı Orgeneral Yaşar Büyükanıt’a cevap”), dergi 50 kadar polis tarafından basıldı. <br/><br/>İlk şaşkınlık atlatıldıktan sonra “acaba basın bu haberi nasıl vermiş” diye, internette küçük turlar atmaya başladım. Gündem yüklüydü; bir yandan Büyükanıt’ın bir gün önceki çıkışı, bir yandan Cumhurbaşkanı Sezer’in o gün harp akademilerinde yaptığı ve “Türkiye Cumhuriyeti’nin hiçbir zaman bu kadar büyük bir tehlike altında olmadığı”na dair mesajı... Düşünün, bir yayın yönetmeni bir yandan internette “zinde güçler”in “balyoz gibi” inen çıkışlarını okuyup yorumlamaya çalışıyor, bir yandan da dergisini basan polislere laf yetiştirmeye çalışıyor... İşte o koşullarda <i>Hürriyet</i>’teki “Nokta’ya baskın” haberinin altına girilen “okur yorumları”nı okumaya başladığımda kendimi çok fena hissettiğimi ve beş-altı tanesini okuduktan sonra mesaiyi kestiğimi hatırlıyorum. O yorumları aylar sonra dönüp bir daha okumuştum. Ve şimdi, tam bu günlerde onların tamamını sizin de okumanızı istiyorum. <br/><br/>Fakat sizi o okur yorumlarıyla başbaşa bırakmadan önce, okurları o hale getirmede büyük payı olan bir tür gazetecilik konusunda bir şeyler söylemeliyim... <b><br/><br/>Gazeteciliğe bak!</b> <br/><br/>Biz Darbe Günlükleri’ni 29 Mart 2007’de yayımladık. Sadece bir gün sonra <i>Hürriyet </i>genel yayın yönetmeni Ertuğrul Özkök şöyle yazdı: <br/><br/>“Bir süredir medya çarşısında emekli bir komutanın günlüğü olduğu iddia edilen belgeler dolaşıyor. (...) Adı geçen komutan ısrarla ‘Bunlar benim günlüklerim değil’ diyor. (...) Belli ki birileri ‘özel bir imalat’ yapmış. Ama takan yok. Yayınlar var gücüyle devam ediyor. (...) Demokratlığımız işte bu kadar...” <br/><br/>Gazetenin bir başka ağır topu, daha önce grubun öteki iki gazetesinde yayın yönetmenliği yapmış Mehmet Yılmaz ise Günlükler’in sahte olduğuna emindi. Çünkü: <br/><br/>“(...) Ve ‘anılar hayali değil, çünkü anlatılan olayların detayları gerçekçi’ diye düşünenleri hayal kırıklığına uğratacak bir not: Benim adım bile yanlış yazılmış! Kurmay okulunu bitirip oramiralliğe kadar yükselmiş bir askerin günlüklerini yazarken asla yapmayacağı bir yanlış!” <br/><br/>Bunlar ne güzel gazetecilikler böyle! Ne güzel, ne güzel! Demek çok ciddi kamusal iddialar taşıyan bir haber, haberin öznesinin “yalan” demesiyle hemen çöp kutusuna atılmalıdır. Hele ki bir gazetecinin adı orada yanlış yazılmışsa, yakılıp öyle atılmalıdır! <br/><br/>Ertuğrul Özkök, neyse ki “özel imalat” gazetecilik yapan biri olarak cezamı kesmemişti o yazıda. Fakat onun yapmadığını, imamlı-cemaatli atasözümüzde pek güzel anlatıldığı gibi okurları yaptı: Özkök’ün “özel imalat bunlar” diye yazmasından iki hafta sonra (13 Nisan 2007) <i>Nokta </i>basıldı. O gün, <i>Hürriyet</i>’in internet sayfasındaki haberin altına 43 “yorum” yazıldı. Bunlardan 37’si “oh oldu” içeriğindeydi. Aşağıda bu yorumların tamamını (bazılarını mecburen kısaltarak) dikkatinize sunuyorum:<b> <br/><br/>“Gökyüzünün rengini unutsunlar”</b> <br/><br/>1. Yalan haber yapmışlarsa cezalarını çekecekler. <br/><br/>2. Deşifre edilsin görelim bakalım. Dergiye bu haberi kim vermiş? Belgesi var mı, çıkar meydana. <br/><br/>3. Hayırlı işler. <br/><br/>4. Son nokta. <br/><br/>5. Bu polis baskını, suçluların telaşı olsa gerek; çünkü kendi uydurma ve iftiralarını örtbas etme taktiği. <br/><br/>6. Yalanın en büyük düşmanı doğrudur, doğrunun ve cumhuriyetin yanında olanlar kazanacaktır. <br/><br/>7. (...) Birileri <i>Nokta</i> dergisini tetikçi olarak kullanıyor ama kim? <br/><br/>8. Zaten çok esaslı bir temizlik gerekiyor. Ta Utah’tan buraya kadar. Bir icat olsa da hain arama detektörü geliştirilse. Vatana, cumhuriyete, Atatürk’e ihanet eden o hainler tek tek açığa çıksa. Ak lale, kara lale belli olsa. <br/><br/>9. Delinin biri kuyuya taş atmış... <br/><br/>10. Ellerinde belge olsaydı polis baskınına kadar beklemez ortaya çıkarırlardı. Yalan yanlış haberlerle <i>Nokta</i> dergisi noktayı koydu. <br/><br/>11. Belge var ise her türlü şeyi yazın ama belgesiz bir takım kurumlarımızı karalamak bu kadar kolay olmamalı. İnşallah Silahlı Kuvvetler’le uğraşanlar sonunda hüsrana uğrayacaktır. <br/><br/>12. (...) <i>Nokta</i> ve diğer basın yayın organlarına sesleniyorum. Devam ediniz, siz devam ettikçe bizler, yani Atatürk’ün emanetinin yılmaz bekçileri ordumuza daha da sarsılmaz bir sadakatle bağlanacağız. <br/><br/>13. Yahu bu senaryolar tamamen hükümetin paranoyasından başka bir şey değil. Farzedin ki darbe yapacaklardı, sizler darbe yapmanın kolay bir şey olduğunu mu sanıyorsunuz. (...) <br/><br/>14. Geç kalınmadı mı? İllaki genelkurmay başkanının bunları dile getirmesi mi bekleniyordu? <br/><br/>15. Yüce Türk milleti; Silahlı Kuvvetler bizim geleceğimiz, huzurumuzun, mutluluğumuzun ve onurumuzun koruyucusudur. (...) Kim ki onu yıpratmaya çalışırsa, kahrolsun. <br/><br/>16. TSK’yı yıpratacağız diye oralarda buralarda delil aramak ateşle oynamak gibidir. <br/><br/>17. Sayın Büyükanıt böyle (diyorsa), <i>Nokta</i> dergisinin baş editörü ve bu yazının altına imzasını atan araştırmacı gazeteci şahsın sorgulanıp ciddi bir mahkûmiyete çarptırılması gerekmez mi? <br/><br/>18. Mahkemeye intikal etmiş bir konuda niye baskın yaparak iftiracıları mazlum durumuna getiriyorsunuz? <br/><br/>19. Nokta... Konu kapanmıştır. Yaşasın TSK. <br/><br/>20. Yok öyle üç köfteden beş iftira atıp parsayı toplamak. Eğer bu günlük sahteyse, bu adamların gökyüzünün rengini unutacak kadar içeri tıkılmaları gerekir. <br/><br/>21. Evet, <i>Nokta</i>’ya baskın ama 20 gün sonra! Atı alan Üsküdar’ı çoktan geçti. <br/><br/>22. <i>Nokta</i> dergisine son nokta. Nerede Günlük? <br/><br/>23. TSK’yı kimse yıpratamaz, buna güçleri yoktur. (...) <br/><br/>24. (...) 14 mayısta haydi Ankara Tandoğan’a. <br/><br/>25. <i>Nokta</i> dergisini kimin finanse ettiğini buraya yazmaya gerek var mı? <br/><br/>26. <i>Nokta </i>dergisine nokta operasyon yapılıyor. Derginin bütün yöneticileri uzun bir hapis cezasını hak etti bence. (...) <br/><br/>27. (...) Bu gafiller şunu çok iyi bilsinler: Siz vurdukça bu halk TSK’ya daha da fazla sevgi duyuyor. Devam edin siz devam edin. Bize güç ve azim veriyorsunuz. <br/><br/>28. Türk Silahlı Kuvvetlerimizle bu kadar oynanmaz ki. <br/><br/>29. (...) Yazdıkları yalan olan bir dergi bundan sonra alınıp okunmaz. (...) <br/><br/>30. Dün bir bugün iki, daha gelecek... TSK ile uğraşmak mı? Yanlış yoldasınız beyler. <br/><br/>31. Olmamasını umut ederim, yoksa iftira edene en ağır ceza verilsin ama varsa o zaman bunu planlayan da cezasız kalmasın! <br/><br/>32. Şanlı Türk Ordusu’yla uğraşmaktan sonuç çıkmaz. (...) <br/><br/>33. Bir de günlük bulunamazsa, <i>Nokta</i> dergisinin yayın hayatına nokta konur. Bir de onun yandaşlarının hem yayın hem de siyasi hayatlarına! <br/><br/>34. Noktası mı kalmış, çivisi çıkmış çivisi! <br/><br/>35. Oramiral rütbesi taşıyan biri 15-16’lık genç kız gibi böyle ciddi bir konuda günlük mü tutacak? (...) <br/><br/>36. TSK ile uğraşan herkes artık çok olmaya başladı. (...) <br/><br/>37. Arayın bulursunuz... Masallar bölümünde... <br/><br/>İroniye bakın ki, bir derginin basılması haberine bu “yorum”lar, adı <i>Hürriyet</i> olan bir gazetede yayımlanmıştı.</p>

<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4699.htm), [web.archive.org (arşiv bağlantısı)](http://web.archive.org/web/20090414003119/http://www.taraf.com.tr:80/makale/4699.htm)
