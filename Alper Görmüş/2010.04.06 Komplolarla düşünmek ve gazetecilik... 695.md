# Komplolarla düşünmek ve gazetecilik...

*Alper Görmüş 06.04.2010*

<div class="yazi"><p>İnternetteki ulusalcı-komplocu edebiyat, kendilerinden daha “sorumlu ve ciddi” yayıncılık beklenen televizyonlarda ve gazetelerde uç verince internetteki gibi durmuyor, daha bir göze batıyor. Herkes, koca koca gazetecilerin bu tür şeylere nasıl olup da inandıklarını sorguluyor ve bunun nedenlerini anlamaya çalışıyor.</p>
<p>Bana sorarsanız, ortada anlaşılmayacak hiçbir şey yok. Komplocu bir bakış açısına sahipseniz, size “şüphe” değil, “inanç” yön veriyor demektir. Benimsediğiniz komployu güçlendiren yeni bir şey duyduğunuzda, zihniniz, aynı şeyi duyan sıradan bir insanın zihninin üreteceği soruları üretmez. Zihniniz böyle çalışıyorsa, gazeteciliğiniz de ister istemez onunla uyumlu olacaktır. Gazeteci olmasaydı, internette “lütfen bu mail’i mümkün olduğu kadar çok kişiye ulaştırın, vatanımızın nasıl bir tehlike altında olduğunu herkes bilsin” türünden mesajlar “forward”layacak biri, gazeteci olunca niye bundan farklı davransın ki?</p>


Sekiz yıl sonra favori hikâyemi değiştiriyorum 

<p>Böyle yazmama bakıp da işin künhüne varmışım, komploculuğun ruhunu ezber etmişim de size şakıyormuşum havalarıma aldırmayın... Bazen benim de dumura uğradığım, “bu bari internet sınırlarını aşamasaydı” diye hayıflanıp hayret ettiğim örnekler de oluyor. </p>
<p>Benim bu çerçevedeki en favori örneğim, bir hafta öncesine kadar 2002 tarihini taşıyordu. Onu aşma iddiası taşıyabilecek başkaca bir örnek çıkmadığı için, “internetteki ulusalcı-komplocu edebiyatın televizyonlarda ve gazetelerde uç vermesi” mevzuuna, 2002’deki o muhteşem örnekten sonra bir daha hiç girmedim. Fakat dediğim gibi, durum bir hafta önce değişti ve bu durumda ben de sekiz yıl sonra konuya yeniden dönmeye karar verdim.</p>
<p>Gazetecilikte kuraldır: Yeni olan her zaman önceliklidir. Bu kurala göre, benim size önce geçen haftaki taze örneği anlatmam, ardından 2002’deki hadiseye dönmem gerekir. Fakat ben bu kurala uymayacak, önce eski olanı anlatacağım. Bu yolla, zihninizde “bunu bile ikinci sıraya indiren hikâye nasıl bir hikâyedir acaba” sorusunu uyandırmak, böylece metnimi daha bir heyecanlı kılmayı arzuluyorum... Herkes malını daha çok insana satmak ister; gazetecilik kuralları kusura bakmasın, bu da benim bu yazıdaki pazarlama stratejim...</p>
<p><b> </b></p>

Bebekleri değiştirme komplosu
<p>Hulki Cevizoğlu’nun meşhur “Ceviz Kabuğu” programının 30 Mart 2002 tarihli bölümünde, Cevizoğlu ve profesör konukları 1996’da yayımlanmış bir kitabı ve o kitapta işaret edilen “büyük tehlike”yi tartıştılar. Bu tehlike, Moon tarikatı mensuplarının Türkiye’deki hastanelere yerleştirdiği tarikat üyeleri marifetiyle sinsice yürüttüğü bir eylemden kaynaklanıyordu. Üyeler, diyelim annesi “A” olan birinin bebeğini annesi “B” olan birinin yanına veriyor, böylece “soy takibini” engelliyorlardı. (Tehlikenin farkına daha iyi varabilmeniz için, bugünlerde tedavülden tamamen düşmüş görünen, o günlerin favori komplosunu da hatırlatmalıyım: “Fethullahçılar Moon tarikatıyla ortak çalışıyor...”) </p>
<p>Tartışma sabah saatlerine kadar sürdü. Bir gün sonra bayrağı <i>Hürriyet </i>aldı. 1 Nisan tarihli <i>Hürriyet</i>’in manşetinde dev puntolarla şöyle yazıyordu: “Türk bebekleri değiştirmişler...”</p>
<p>Bu manşet, şu haberi taşıyordu: </p>
<p>“Altı yıl önce çıkan ve bir TV programında önceki gece gündeme gelen bir kitapta, şu iddia yer aldı: Moon Tarikatı mensupları, hastanelerde yeni doğmuş bebekleri değiştiriyor... Bu inanılmaz iddia, Bayram Keten adlı bir yazara ait, Yapı Kredi Yayınları’ndan çıkan ve sadece 1000 adet basılan <i>Ay Çarpması Ayinleri</i> isimli kitapta yer aldı... İşte şok cümleler: ‘Amaçlarımızdan biri, her kadın-doğum hastanesine tarikatımızdan birini yerleştirip, çocukları karıştırıp, soy takibini engellemek.’ (...) Tarikata girmek isteyenler için bir hastanenin ankesörlü telefon numarasını da yayınlayan Keten, tarikatın tören alanının da Öküz Yaylası’nın üstündeki dağ tepelerinin arasında bulunan bir ova olduğunu vurguluyor...”</p>


Böyle bir habere nasıl inanılır? (1)

<p>Haber, “ben palavrayım” diye bağırıyordu ama, belli ki gazetenin sayfalarına zorla buyur edilmeden önce yazıişlerine laf anlatamamıştı. O zamanlar yayında olan <i>Medyakronik</i>’te olayı şöyle değerlendirmiştik:</p>
<p>“Öyle bir haber ki, okur okumaz, gazetenin tepesindeki tarihle bağlantı kurmamak mümkün değil: 1 Nisan!!! Evet evet, bu mutlaka bir ‘1 Nisan’ şakası olmalıydı... Fakat değildi, son derece ciddi bir haberdi. (...) Yazıişleri, kendi kendine, ‘Yahu, açıklanması durumunda çökecek bir faaliyeti –hastanede çocukları değiştirme- neden açığa vursun bir tarikat mensubu’ diye sormamıştı belli ki... Sonra o telefon numarası... İnsan hiç değilse bir telefon etmez mi o numaraya? Sonra o Öküz Yaylası meselesi... Tarikat üyeleri yıllardır orada ‘tören’ yapacak da bundan kimsenin haberi olmayacak...”</p>
<p>O gün sormamışız, bugün sorayım: Öküz Yaylası neresi ki?</p>
<p>Neyse... 2 nisanda <i>Hürriyet </i>Bayram Keten’i bulmuş. Daha doğrusu Bayram Keten <i>Hürriyet</i>’i bulmuş. Peki, ne demiş? Gazeteden okuyalım:</p>
<p>“Profesörlerin tartıştığı yazar Bayram Keten konuştu: Yazdıklarımın hepsi hayal ürünü, romanıma din-kurgu denebilir...”</p>
<p>Şaşırmayın, aynen öyle: Cevizoğlu da <i>Hürriyet </i>de kurguyu gerçek sanıp “yazmışlar...”</p>
<p>Eğlence sonraki günlerde de devam etti: Şişli Cumhuriyet Savcısı Turgay Evsen, haberin yayımlandığı gün Bayram Keten hakkında soruşturma başlattı. Savcı, Türk Ceza Kanunu’nun 445. maddesinden dava açmayı düşünüyordu... Madde, ele aldığı “suç”u şöyle tanımlıyordu: “Nesebi yok etmek ve değiştirmek...”</p>
<p>O günlerde, neşe içinde haberi takip etmekte olan <i>Medyakronik </i>ekibi savcı Evsen’i aramayı akıl etmiş ve anlatılanların “kurgu” olduğunun ortaya çıktığını, bu durumda ne yapacağını sormuş... Savcı da, evet, ikinci gün öyle olduğunu öğrendiğini, ama soruşturma bir kez açıldığı için devam edeceğini belirtmiş... Bu arada bir girişim de parlamentodan gelmiş... Saadet Partisi milletvekili Zeki Çelik “Hastanelerdeki Türk bebeklerin değiştirildiği” haberlerinin doğru olup olmadığını sormuş...</p>


“Afrika’ya soykırımı kabul ettiren Türk büyükelçi”

<p>Sıra geldi taze hikâyeye...</p>
<p><i><br/>Zaytung</i> diye, ciddi haber görünümünde uydurma haberler yayımlayan eğlenceli bir site var. Bu sitede mart ayının son haftasında yer alan bir habere göre, 12 yıldır küçük Afrika ülkesi Sierra Leone’de görev yapan Türk büyükelçisi dünyanın bu ücra köşesinde “unutulduğunu” düşünür ve kapağı Ankara’ya atabilmek için bir strateji geliştirir. “Madem Türkiye, parlamentolarından Ermeni soykırımını kabul eden kararlar çıkartan ülkelerden büyükelçilerini çekiyor” diye düşünür Büyükelçi Orhan Emin Türköne, “ben de Sierra Leone parlamentosundan karar çıkarmak için çalışayım...”</p>
<p>Çok değil, bir aylık bir çalışma yeter Türköne’ye ve parlamento oy birliğiyle Ermeni soykırımını kabul eder. Dışişleri Bakanlığı Müsteşarı Ersin Özbükey, düzenlediği basın toplantısında, büyükelçinin Ankara’ya çağrılmasına karar verildiğini açıklar.</p>


Böyle bir habere nasıl inanılır? (2)

<p>Habere göre, müsteşar, açıklamalarına şöyle devam eder: “Sağolsun, Facebook’ta duvarına ‘offff be ne pis doğradık Ermeniler’i :)))’ yazmaktan tutun, gittiği barların müdavimlerine ‘Sırf benim dedem 100-150 Ermeniyi öldürmüş, kemikleri hâlâ bizim bodrumda durur’ türünden yalan yanlış bilgiler vermeye kadar elinden ne geliyorsa ardına koymamış. Sierra Leone zaten ufacık yer, laf çabuk yayılıyor. Bir ay önce kimsenin ne Ermenistan’dan ne Türkiye’den haberi varken, bir ay içinde bütün ülke galeyana gelmiş, halk soykırımın kabul edilmesini sokaklarda dans ederek kutlamış. Olacak iş değil ama maalesef olmuş bunlar.”</p>
<p>Olacak iş değil ama, bunu <i>Zaytung</i>’dan okuyan gazeteci Banu Avar, internetteki “Lütfen... Lütfen... Lütfen... bu mail’i herkese forward’layın” tadını sağlayan bir ses tonu-mimik-jest kombinasyonu eşliğinde <i>Kanal-B</i> televizyonunun “ciddi” tartışma programlarından birinde izleyicilerin üzerine boca eder.</p>
<p>Banu Avar’ın performansını birkaç kez izledim. Komplocu bir zihnin “hah, yakaladım gazeteciliği”ne ne kadar açık olduğunu anlamak istiyorsanız, siz de izleyin o videoyu. </p>
<p>Açık söyleyeyim, ben üzüldüm ve hüzünlendim. O kadar ki, büyükelçinin tavrını, ülkemizdeki “Yabancı ülkelerden yana <i>Taraf </i>olan aydınlar”a benzettiği bölümde bile kızamadım kendisine (“taraf olan” şeklindeki sözlerini neden “<i>Taraf</i> olan” diye yazdığımı, videoyu izleyince siz de anlayacaksınız).</p>
<p><b>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/makale/10775.htm), [web.archive.org (arşiv bağlantısı)](http://web.archive.org/web/20100409131509/http://www.taraf.com.tr:80/makale/10775.htm)
