# Korkmayın, Obama ‘katliam’ diyecek!

*Alper Görmüş 16.04.2010*

<div class="yazi"><p>24 Nisan yaklaşıyor... “ABD Başkanı’nın 24 Nisan’da ne diyeceğini tahmin etme oyunları” bu yıl biraz erken başladı. </p>
<p>Bu tartışmada hiç kaldıramadığım şey, gerek ABD’deki gerekse de Türkiye’deki “Başkan ‘soykırım’ demesin”cilerin gerekçelerini ABD ve Türkiye’nin “karşılıklı çıkarları”na, “dünya ve bölge vizyonları”na bağlamaları...</p>
<p>Nasıl bir tornadan geçtik ki, bunların böyle açık açık ifade edilmesindeki ahlakî problemin farkında bile olmuyoruz?</p>
<p>Durumu basit bir örnekle açıklayayım: Kardeşini öldürmüş bir ağabeyle onun arkadaşı olan komşusunu düşünün... Komşu cinayete tanıktır ve arkadaşını sürekli olarak gerçeği açıklamakla tehdit etmektedir. Ne var ki bunu hiçbir zaman yapmamaktadır, çünkü karısını ve öbür çocuklarını ondan gelen parayla geçindirmektedir. Adam sık sık, “gerçeği biliyorum, ama benim ve ailemin çıkarları öyle gerektirdiği için dile getirmiyorum” diyor, üstelik bunu herkesin duyacağı şekilde söylüyor ve her ikisinin ailesinden de hiçbir ahlaki itiraz gelmiyor.</p>
Soykırım tartışmasının  çürütücü etkisi
<p>Bu halin ahlakî bir çürümeye yol açması kaçınılmazdır. Birkaç ay önce, Ermeni Soykırımı tasarısı Temsilciler Meclisi Dış İlişkiler Komitesi’nde bir oyla kabul edildiğinde yapılan açıklamaları hatırlayın... Tasarıya “evet” oyu veren üyelere yönelik “vizyonsuzluk” suçlamalarını...</p>
<p>Yanlış anlaşılmasın: Benim, mesela, “Şu ‘soykırım’ diyen üyelere sorun bakalım, 1915’le ilgili ne biliyorlar?” eleştirisiyle bir derdim yok. Hatta bunun anlamlı bir eleştiri olduğunu da kabul edebilirim... Benim derdim, her iki taraftaki, “Salaklar, Amerikan çıkarlarının nerede olduğunu göremiyorlar” diyenlerle...</p>
<p>Ahlakî ve tarihî bir mesele olan “Ermeni soykırımı”nı “karşılıklı çıkarlar ve vizyon” kriteri üzerinden tartışmanın çürütücü sonuçları en fazla, Demokrat başkan Clinton’ın son görev yılı olan 2000’de ortaya çıkmıştı. Bunun nedeni, Temsilciler Meclisi’nin, Başkan’ın “topal ördek” haline gelmesinden yararlanıp tasarıyı kabul ettirme yönündeki o zamana kadar görülmeyen ısrarcı tutumuydu. İşte bu ısrar, o zamana kadar açığa çıkmayan bazı şeylerin açığa çıkmasına yol açmış, bu arada benim “çürütücü etkiler” dediğim şey de iyice kristalize olmuş, elle tutulur hale gelmişti. </p>
<p>Yeni bir 24 Nisan’ın ve yeni bir Temsilciler Meclisi serüveninin öncesinde, 10 yıl önceki bu tecrübeyi ve ondan çıkartılması gereken dersleri dikkatinize sunacağım. Okuyunca, tarif ettiğim pozisyonun sadece ahlaken değil siyaseten de çürütücü sonuçlar doğurduğunu anlayacaksınız...</p>
<p><b>“</b><b>ABD açısından doğacak olumsuz sonuçlar...”</b></p>
<p>Ermeni soykırımı  tasarısı o yıl ekim ayında öncekilerden çok daha güçlü bir biçimde gündeme gelmiş, fakat ABD Başkanı Clinton’ın Temsilciler Meclisi Başkanı’na gönderdiği bir mektupla birdenbire geri çekilmişti. Clinton’ın mektubu, ahlakî ve tarihî bir meseleye “karşılıklı çıkarlar ve vizyon” kriteriyle yaklaşmanın mükemmel bir örneğini oluşturuyordu. </p>
<p>“Sayın Başkan, size, 1915-1923 döneminde, Osmanlı yönetimi altında Doğu Anadolu’da yaşanan trajik olaylarla ilgili 596 sayılı Meclis karar tasarısı konusundaki derin kaygımı iletmek için yazıyorum.</p>
<p>O dönemde Ermenilere yapılan tehcir ve katliamların yasını tutma amaçlı Ermeni Anma Günü’nü, her yıl 24 nisanda ben de hatırlamaktayım. Bu vesileyle her yıl, bütün Amerikalılara bu tür dehşet verici olayların bir daha asla yaşanmamasına kendilerini yeniden adamaları çağrısında bulunuyorum.</p>
<p>Ancak 296 sayılı  Meclis karar tasarısının bu dönemde ele alınmasının, ABD açısından çok ileri gidebilecek olumsuz sonuçlar verebileceğinden derin kaygı duymaktayım. Dünyanın bu sorunlu bölgesinde önemli çıkarlarımız var: Saddam Hüseyin’in yarattığı tehdidi denetimde tutmak; Ortadoğu ve Orta Asya’da barış ve istikrar için çalışmak; Balkanlar’da istikrarı sağlamak ve yeni enerji kaynakları geliştirmek. Tasarının bu hassas zamanda ele alınması, bu çıkarları olumsuz etkileyecek ve tasarıyı sunanların da destekledikleri bir amaç olan Ermenistan ile Türkiye arasında ilişkilerin gelişmesini teşvik çabalarımızı baltalayacaktır. (...) Bu tasarıyı bu zamanda Genel Kurul’a getirmemeniz için, en kuvvetli biçimde ısrar ediyorum.</p>
İçtenlikle, Bill Clinton.”
“Clinton’ın milli menfaat dersi” 
<p>Görüyorsunuz, Clinton hiç öyle “Tarih siyasileştirilemez, bu türden tarihsel sorunlarda parlamentolar karar veremez” havasında değil. Açık açık “olmuştur” diyor, hem de “katliamdır” diyor ama, “şimdilik kurcalamayın, çıkarlarımız onu gerektiriyor” diye de ekliyor.</p>
<p>Fakat madalyonun öbür yüzündeki (Türkiye) çürütücü etki çok daha barizdi. Dönemin basınının neredeyse tamamı demek olan iki büyük grubun amiral gemileri (<i>Hürriyet</i> ve <i>Sabah</i>), ne “katliam” sözcüğünden gocunuyor, ne de Clinton’ın “ben bunu sadece çıkarlarımız için reddediyorum, yoksa varlığından bir kuşkum yok” anlamındaki mektubuna sitem ediyorlardı. </p>
<p><i>Hürriyet</i>, ilaveten, “Başkan”ın sert tutumundan aldığı otoriter hazzı birinci sayfa haberi haline getirmiş, genel yayın yönetmeni de “Temsilciler Meclisi’ne emreden” Clinton’a övgüler yağdırmıştı.</p>
<p>Mektup, <i>Hürriyet</i>’in birinci sayfasında “Clinton’dan milli menfaat dersi” başlığıyla haberleştirilmişti. Habere göre, Clinton Temsilciler Meclisi’ne “emir” anlamına gelecek kelimelerle hitap etmişti:</p>
<p>“ABD Başkanı Bill Clinton, Temsilciler Meclisi Başkanı Dennis Hastert’a gönderdiği mektupta, kesin ifadeyle tasarının milli menfaatlere aykırı olduğunu vurguladı ve ‘emir’ anlamına yakın sözcükler kullanarak, tasarının geri çekilmesini istedi.”</p>
<p><b>Yayın yönetmeni de coşuyor...</b></p>
<p>Haberdeki “emir” öforisi, aynı gün genel yayın yönetmeninin yazısıyla daha anlaşılır bir hale geliyordu. Ertuğrul Özkök, Dışişleri Bakanlığı’nın çevirisini beğenmemişti. Çünkü Clinton “urge” kelimesini kullanmıştı. Devamını Özkök’ün o günkü yazısından okuyalım:</p>
<p>“İngilizce-Türkçe sözlüğe baktım. Urge kelimesinin karşılığı olarak şunlar veriliyor: ‘Zorlamak, sıkıştırmak, ısrar etmek.’ Yani bir anlamda ‘emretmek’ fiili kullanılmış. Dolayısıyla cümleyi şöyle Türkçeye çevirebiliriz: ‘Size en kuvvetli ifadeyle bunu Meclis gündemine getirmemenizi emrediyorum.’”</p>
<p>Özkök, bu “kabul”den sonra okurların da bunu “emir” olarak kabul etmesini istiyor ve Başkan’ın Meclis’e “emretmesi” karşısında içine girdiği coşkulu ruh halini okurlarıyla şöyle paylaşıyordu:</p>
<p>“Söz konusu olan şey ‘milli menfaat’ olunca Clinton, Temsilciler Meclisi Başkanı’na ‘emir vermekten’ çekinmedi. Temsilciler Meclisi Başkanı Hastert da ‘Clinton’ın emrini yerine getirmekte’ en küçük bir sakınca görmedi, bunu bir ‘demokratik nezaketsizlik’ olarak değerlendirmek aklından geçmedi.” </p>
<p>Son cümlelerle Özkök şöyle demek istiyordu belli ki: Türkiye’de de Meclis bu tür “milli” müdahalelerle karşılaşırsa, bunu “demokratik nezaketsizlik” olarak değerlendirmemeli.</p>
<p><b><i>Sabah</i></b><b>’tan ‘zır’ liberallere ders! </b></p>
<p>Öteki “büyük” <i>Sabah</i>’ın hamlesi de, Temsilciler Meclisi Başkanı’na yine “çıkarlarımız” gerekçesiyle “tasarıyı oylamayın” mektubu yazan ABD Genelkurmay Başkanı üzerinden geldi. O da, mektubu Türkiye’deki bazı “zır” liberallere ders vermenin fırsatı olarak görmüştü: </p>
<p>“Türkiye’de, TSK sık sık siyasete müdahale etmekle eleştirilirken; Amerika’da Genelkurmay Başkanı Shelton, Ermeni tasarısının geçmesini Meclis Başkanı Hastert’a yazdığı sert mektupla önlemeyi görev bildi.” </p>
<p>Clinton “soykırım” demedi diye katlanılanlara bakın: “Katliam”ı sineyi çekiyorsun; “Aslında soykırım ama, milli menfaatim gereği şimdilik bunu böyle ifade etmiyorum” imasında hiçbir sorun görmüyorsun... </p>
<p>Bu zillet yetmezmiş gibi bir de utanç verici bir siyasi kazanç  peydahlıyorsun: Uydurduğun kelimelere yaslanıp, parlamentoya “haddini bildiren” ABD Devlet Başkanı ve Genelkurmay Başkanı üzerinden buradaki liberal huysuzlara “ders”lerini veriyorsun. </p>
<p>Bana öyle geliyor ki “Başkan” ile Temsilciler Meclisi bu yıl 10 yıl öncekine benzer bir kapışma yaşayacaklar ve bizim basın yine “Başkancı” olacak. </p>
<p>Biliyorsunuz, basındaki “yarılma”, bazı mevzularda işlemiyor.</p>
<p><b>alpergormus@gmail.com</b></p></div>
