# Darbe Günlükleri davası: Görenler, görmeyenler, görmüş gibi yapanlar...

*Alper Görmüş 15.04.2008*

<div class="yazi">“Darbe Günlükleri” davasının beraatla sonuçlanmasını gazetelerin nasıl verdiğini, Sabah yazarı Umur Talu’nun 13 nisan tarihli, “İlişmiş gazeteci” başlıklı yazısından birkaç cümlenin rehberliğinde dikkatinize sunacağım:
Birinci cümle: “Devir şu: Neyi yazdığın, gösterdiğinden ziyade, neyi görmezden geldiğin, gözden kaçırmaya uğraştığın, yokmuş farz ettiğin önemli.”
Talu, bu cümlenin ardından günümüz “kitle gazeteciliği”nde iki tür “görmezden gelme” grubu bulunduğunu savunuyor:
Birinci grup: “Paralel terör, suikast, sabotaj, iç karışıklık, darbe gibi amaçlara adanmış mantar bombaları, sırf iktidara karşıdırlar diye göremeyen, deşemeyen, neredeyse mazur gösterebilecek bir ‘kitle gazeteciliği’...”
İkinci grup: “Bunları iyi gören, ama her iktidarın olduğu yerde şart olan sorgulamayı, iktidar eleştirisini, kitlesel sorunların önemini, karşı kitleleri görmezden gelen bir başka ‘kitle gazeteciliği’...” 
Kolayca tahmin edebileceğiniz gibi, bizim hikâyemizdeki “görmezden gelenler” birinci grupta yer alıyor. Gelin şimdi birlikte bakalım, “Darbe Günlükleri” haberinde kim, neyi, nasıl görmezden gelmiş?

Haberin en önemli unsurları?

Darbe Günlükleri davası, üçüncü duruşmada beraatla sonuçlandı. Dolayısıyla bu duruşmaya ilişkin en önemli bilgi “beraat kararı”ydı ve haberi veren bütün gazetelerin bunu öne çıkarmaları eşyanın tabiatı gereğiydi. Fakat ikinci ve üçüncü duruşma arasında yaşanan iki önemli gelişme ve bu gelişme karşısında şikâyetçi Özden Örnek’in avukatının öne sürdüğü argüman; yani toplam üç unsur çok önemliydi. Derdi, hakikate “media”lık (ortam) yapmak olan bir gazetecilik, her şeyden önce bu üç gelişmeyi okurlarına aktarmalıydı. Benim incelemem buradan hareketle olacak...
Neydi bu üç unsur? Sırasıyla aktarayım:
DARBE GÜNLÜKLERİ’NİN CD’LERİ: Davanın ilk duruşmasında (19 eylül) hâkim, benden günlükleri mahkemeye verip vermeyeceğimi sordu. Ben de kendisine ikinci duruşmada (29 şubat) mahkemeye getireceğimi söyledim. İkinci duruşmada, bilgisayar ortamında bulunan günlüklerin 17 klasör ve üç valiz tutan çıktılarını mahkemeye ibraz ettim. Mahkeme başkanı, günlüklerin el yazısı ile tutulduğunu sandığını; bilgisayar ortamında olduğunu bilmediğini; bu durumda kendilerine de aynı şekilde CD olarak sunmam gerektiğini söyledi. Ben de kendisine bir sonraki duruşmadan (11 nisan) önce CD’yi mahkemeye sunacağımızı söyledim. Ve duruşmadan iki hafta kadar önce, 25 martta avukatlarım bu CD’yi mahkemeye iletti.
Birinci nokta bu: Düzgün bir haber, başından beri kamuoyunu en fazla meşgul eden “günlükler mahkemeye sunulacak mı” sorusuna cevap teşkil eden bu gelişmeyi içermeliydi.
CD’LERLE İLGİLİ EMNİYET’İN TEKNİK RAPORU: Bu unsurun önemini en iyi Taraf okurları takdir edecektir. Biliyorsunuz, gazetemiz, Emniyet kaynaklarına dayanarak, Ergenekon soruşturmasını yürüten savcı Zekeriya Öz’ün, benden aldığı günlüklerin bilgisayar ortamındaki bir kopyasının teknik incelemesini yaptırdığını ve bu incelemenin sonucunda günlüklerin eski Deniz Kuvvetleri Komutanı Özden Örnek’in bilgisayarından çıktığını tespit ettiğini duyurmuştu. Taraf’ın manşetten verdiği haber, bu yönde tutulmuş bir rapordan da söz ediyordu.
Son duruşmanın en önemli gelişmesi buydu kuşkusuz. Bir anlamda “darbe kanıtı” sayılacak bu raporun dosyaya mutlaka girmesi gerekiyordu. Ben ve avukatlarım duruşmaya bu temel taleple girdik. Ne var ki, duruşma savcısı Süleyman Aydın’ın “Sanığın kendini savunabilmesi için elindeki en önemli delildir, talep kabul edilmeli” yönündeki mütalaasına rağmen, duruşmanın hâkimi gerekçe talebimizi reddetti. Gerekçesi şöyleydi: “Ben günlüklerin el yazısı olduğunu sanıyordum, CD’lerde kayıtlı olduğunu bilseydim istemezdim zaten, çünkü yasadışı yollardan elde edildiği için delil sayılmaz.”
Oysa ikinci duruşmada günlüklerin CD formatında mahkeme sunulmasını isteyen kişi bizzat hâkimin kendisiydi. Bu noktayı fark eden dikkatli bir muhabir olsaydı, yazacağı haber öbür gazetelerin haberlerinden farklılaşırdı; fakat böyle bir muhabir çıkmadı. 
İkinci nokta bu: Düzgün bir haber, mahkemenin kimsenin beklemediği bir anda, tam da “darbenin kanıtı”nın mahkemeye doğru yola çıkması ihtimalinin belirdiği bir anda bittiği bilgisini okurlarının dikkatine sunmalıydı. 
ÖRNEK’İN AVUKATININ TEPKİSİ: Özden Örnek’in avukatının, Emniyet’in teknik raporunun mahkemeye getirilmesine ilişkin talebimize verdiği tepki de çok önemli ve çok anlamlıydı. Avukat, CD’ler delil sayılamayacağı için onlarla ilgili olduğu söylenen raporun da geçersiz olduğunu, keza mahkemenin kendisinin bir bilirkişi heyeti oluşturmasına da karşı çıkacaklarını beyan etti mahkemeye, Yani, CD’lerle ilgili herhangi bir işlem yapılmasına kesinlikle karşıydılar.
İkinci duruşmada günlüklerin bilgisayar ortamında olduğunu, üçüncü duruşmadan önce bunların mahkemeye iletileceğini öğrenen müşteki avukatı, o duruşmada “CD’nin delil olamayacağına” dair hiçbir şey söylememişti. Peki, arada ne değişmişti? Benim yorumum şöyle: Arada Emniyet’in hazırladığı bir teknik rapor olduğu ortaya çıkmıştı ve bu rapor müşteki avukatının tavrını değiştirmişti.
Üçüncü nokta bu: Düzgün bir haber, başından beri “müvekkilim bilgisayarda böyle bir günlük tutmamıştır, Nokta’da yayımlanan şeyler sahtedir” diyen müşteki avukatındaki bu tavır değişikliğini mutlaka içermeliydi.

Gazeteler nasıl verdi?

Peki, haberin bu olmazsa olmaz unsurları gazetelerin haberlerinde nasıl yer aldı ya da almadı?
Fakat bir dakika, oraya gelmeden önce şu soruyu soralım: Bu habere hiç yer vermeyen gazeteler var mıydı acaba? Soru başlangıçta saçma gelebilir, çünkü neticede son bir yılın tartışmasız en önemli haberinden ve ona ilişkin davadan söz ediyoruz. Saçma gelmesin, burası Türkiye, nitekim ben baktım ve şu gazetelerde (ki daha önce konuya ilişkin bolca tezvirata yer vermişlerdi) haberin hiç olmadığını gördüm: Yeniçağ, Ortadoğu, Tercüman, Güneş...
?u gazetelerde kısa bir beraat haberi vardı ama yukarıda işaret ettiğim unsurların hiçbiri yoktu: Hürriyet, Cumhuriyet, Birgün, Evrensel, Sözcü... 
Bu gruptaki gazetelerden Hürriyet, Cumhuriyet ve Sözcü’nün neden böyle bir gazeteciliği tercih ettiklerini anlayabiliyorum (hatta Sözcü’nün beni mahcup ettiğini de söylemeliyim, ben onun “haberi hiç vermeyenler” kategorisinde yer alacağını sanıyordum). Fakat Birgün ve Evrensel beni şaşırttı. Tamam, son zamanlardaki “Yiyin birbirinizi” şeklindeki “sosyalist çizgi”nin haberlere nasıl yansıdığını izliyorum, fakat iş buralara kadar mı vardı? İş, iyice açığa çıkan bir darbe girişimini, sırf “düşmanım”a karşı örgütlenmiş diye iç sayfalarda minik haber olarak görme, ilaveten haberin en önemli unsurlarını ıskalama noktasına kadar mı geldi? Umur Talu’nun sözleriyle, “Paralel terör, suikast, sabotaj, iç karışıklık, darbe gibi amaçlara adanmış mantar bombaları, sırf iktidara karşıdırlar diye göremeyen, deşemeyen, neredeyse mazur gösterebilecek” bir “sosyalist gazetecilik”le mi karşı karşıyayız?
?u gazeteler ise sözünü ettiğim unsurları nispeten ya da tümüyle karşılayan gazetelerdi: Milliyet, Zaman, Taraf, Radikal, Vatan, Vakit, Sabah, Yeni ?afak, Bugün, Star.
Son bir not: Haberi en küçük veren gazete “Büyük Gazete” idi. Ki, zamanında tezvirat konusunda ondan önde gideni yoktu. Geçenlerde hatırlatmıştım, bu gazetenin genel yayın yönetmeni günlükleri “özel imalat” diye nitelemiş, başka bir yazarı (Mehmet Yılmaz), “Günlüklerde benim adım yanlış yazılmış, bu da günlüklerin sahte olduğunu gösteriyor” buyurmuştu.

15.04.2008</div>

Kaynak: [taraf.com.tr](http://www.taraf.com.tr:80/alper-gormus/makale-darbe-gunlukleri-davasi-gorenler-gormeyenler.htm), [web.archive.org (arşiv bağlantısı)](http://web.archive.org/web/20101115125117/http://www.taraf.com.tr:80/alper-gormus/makale-darbe-gunlukleri-davasi-gorenler-gormeyenler.htm)
