# Taraf’ın sürmanşetindeki şaşırtıcı püriten-legalist vurgu...

*Alper Görmüş 29.04.2008*

<div class="yazi">Taraf’ın 26 nisan tarihli sayısının sürmanşeti: “DA?LICA... 13 ?EHİTTEN SADECE 10 HAFTA SONRA...”
Alt başlık: “21 Ekim’de PKK taburu basıp 13 eri şehit etmiş, sekiz asker ‘vatana ihanet’ten içeride... Komutan Yrb. Dirik ise içkili yılbaşı partisinde...”
Birinci sayfa spotları: “BU CEPHEDE E?LENCE VAR / Bu video görüntüsü Taraf’ın eline birkaç gün önce geçti. Dağlıca Tabur komutanı Yarbay Onur Dirik ve tüm komuta kademesinin yılbaşı partisinin görüntüleriyle... BÜTÜN KOMUTANLAR SARHO? / Parti PKK’nın 21 ekimde basıp 13 askeri şehit ettiği taburda veriliyordu. Üç saat boyunca su gibi içki içiliyor ve komutan Dirik dahil herkes dut gibi sarhoş oluyordu... BUNU SİZ DE BİR DÜ?ÜNÜN / Yayımlamalı mıydık? İzlediklerimiz yasalara göre suçtu. Dahası 10 hafta önce baskın yemiş, komutan üstelik askerlerini suçlamıştı... Yayımlamaya karar verdik.”
Haberin devam sayfasındaki başlığı ise böyle bir eğlencenin yol açabileceği muhtemel tehlikelere dikkat çekiyordu: “SINIRLARDA TEHLİKELİ E?LENCE...” 
Gazetemizin sorduğu gibi, haberde anlatılanları ben de düşündüm ve sonuçta böyle bir haberin ya hiç yayımlanmaması, yayımlanacaksa da hiç değilse “sınırda yarattığı tehlike”yi merkeze alarak yayımlanması gerektiği kanaatine vardım. Bu yazıyı, gerekçelerimi sizlerle paylaşmak ve tartışmak üzere kaleme alıyorum...

Temel itiraz noktalarım...

Ben bu habere temel olarak, içerdiği güçlü ahlakçı (neredeyse püriten) ve legalist vurgular nedeniyle itiraz ediyorum. 
İkinciden, yani legalite ve kural arayışından başlayalım... Haber boyunca birkaç kez, yapılan şeyin “kural dışı”, “yasaya göre suç” olduğu hatırlatılıyor. Birinci sayfa spotlarındaki ibareyi tekrar etmeden öbürlerine şöyle bir bakalım:
“(...) Kamera görüntülerinde, askerî kanunlara göre yasak olmasına rağmen Tabur Komutanı Yarbay Onur Dirik başta olmak üzere, komutan ve erler taburda içki içiyor.”
“Türk Silahlı Kuvvetleri’nde Görevli Devlet Memurları’nın Disiplin Hukuku Kanunu’nun 477 Sayılı Disiplin Suçları’nın D bendine göre ‘Göreve sarhoş gelmek, görev yerinde alkollü içki içmek’ suç. Cezası ise kademe ilerlemesinin durdurulması, fiilin ağırlık derecesine göre memurun, bulunduğu kademede ilerlemesinin bir ila üç yıl durdurulması.”
Bu noktada bir soru sormak istiyorum: Aynı görüntüler, mesela Trakya’da bir taburda ve gene bir yılbaşı gecesinde çekilip Taraf’a ulaştırılsaydı, gazete bunları “disiplin suçu” içerdiği gerekçesiyle yayımlayacak mıydı? Bence bu sorunun cevabı “hayır”dır. Peki, öyleyse bu kadar legalite, disiplin ve kural vurgusuna ne gerek vardı?
Bu “hayır” cevabı, bizi “püritenlik” mevzuuna getiriyor. Gazetemizin sunuşundan anlıyoruz ki, bu haber, salt “yasa dışı” bir eylem olduğu için değil, aynı zamanda güçlü bir “ahlak dışılık” da içerdiği için gazetenin sürmanşetine yerleşmiştir. Bence püritenliğe varan bu ahlak arayışı da haberde, alkollü eğlencenin “Dağlıca baskınından SADECE 10 hafta sonra” yaşanmış olduğu vurgusunda kendini ele veriyor.
Bu noktada da bir soru soracağım: Bu alkollü eğlence, baskından ne kadar zaman sonra gerçekleşseydi, gazetemiz eğlencede bir problem görmeyecekti? Mesela bir başbakan, çocuğunun ölümünden 10 hafta sonra bir eğlence mekânında görüntülense, bunda bir haber değeri görmeli ve “insaf yani” tonunda haberleştirmeli miyiz? Böyle bir hakkı bize kim verir? 
Bir başka soru: Eğlencenin “içkili” olmasının özellikle vurgulanması ve bu çerçevedeki nüans arayışları da garip değil mi? Haberde öyle bir hava var ki, sanki eğlence içkisiz olsaydı gazetemiz meseleyi bu kadar da uzatmayacaktı? Bu çerçevede haberdeki şu ayrıntıları aktarmak isterim:
“Askeri kanunlara göre yasak olmasına rağmen Tabur Komutanı Yarbay Onur Dirik başta olmak üzere, komutan ve erler taburda içki içiyor. Görüntülerden, gecenin sonuna doğru askerlerin oldukça sarhoş oldukları açıkça anlaşılıyor. / Masaların üzerinde rakı, votka ve şarap şişelerinin yanı sıra bira kutuları da bulunuyor. Görüntülerdeki bir er ‘Tabur komutanının rakısı bitti, rakı bulun’ diyor. Rakı bulunmaması üzerine de kendisine bira veriliyor. / Kamera kaydında Onur Dirik, elinde rakı kadehiyle sık sık görüntüye giriyor. 

O ayrıntılar niye?

Haberin üslubu da rahatsız ediciydi. Sanki, videoda izlediğimiz kişilerin “yasa ve ahlak dışı” eylemini (arkadaşlarının ölümünden “sadece” 10 hafta sonra taburda bir içkili eğlence düzenlemek) aktarmakla kifayet etmeyen, ilaveten onları rencide de etmeye gayret eden bir üslup... ?u ayrıntılar beni çok rahatsız etti.
“Onur Dirik, elinde rakı kadehiyle sık sık görüntüye giriyor. Bir ara getirilen davulu boynuna asıp çökertme şarkısını çalıyor, piste çıkıp dans ediyor. / Komutanlardan biri davulcu ere ‘Çökertmeyi biliyor musun’ diye soru soruyor. Bu arada söze giren Dirik ‘Ama ben size bir tane atarım. Ben size asimetrik bir hareket çekeyim, valla’ diyerek, oturduğu koltuktan kalkıyor ve davulcudan davulu alıp boynuna astıktan sonra ‘Çökertme’yi çalmaya başlıyor. Diğer komutan ve erler de ellerinde içki kadehleri, pistin ortasında çökertme oynamaya başlıyor. ‘Teslim olmayalım da Halilim, aman kurşun saçalım’ nakaratını askerlerin hep bir ağızdan yüksek sesle söylemeleri ise görüntülerde dikkat çeken bir diğer ayrıntı.”
Bence bütün bu hikâyeyi haber haline getiren tek bir meşru gerekçe var: Böyle bir eğlencenin, yapıldığı yer itibarı ile bütün tabur için ciddi bir tehlike içermesi... Trakya’daki bir taburda gerçekleştirildiğinde haber değeri olmayan bu “içkili eğlence”yi Dağlıca’da haber yapan şey işte sadece bu özelliktir. Fakat problem şurada ki, Taraf’ın haberinde bu “tehlike”ye silik bir vurgu yapılırken, eğlencenin “ahlak ve yasa dışılığı” onu bastıracak şekilde ön plana çıkarılıyor.
Taraf’ın bir ruhu varsa, ki var, bence tartıştığımız haber bu ruhtan bir savruluş haberi... Tek tesellim, onun bir kaza olduğuna inanmam...

29.04.2008</div>

Kaynak: [taraf.com.tr](http://www.taraf.com.tr:80/alper-gormus/makale-tarafin-surmansetindeki-sasirtici-puriten.htm), [web.archive.org (arşiv bağlantısı)](http://web.archive.org/web/20101115130624/http://www.taraf.com.tr:80/alper-gormus/makale-tarafin-surmansetindeki-sasirtici-puriten.htm)
