# Doğrulatılmamış iddianın haberleştirilmesi: Mayınlarla dolu bir gazetecilik alanı...

*Alper Görmüş 26.04.2008*

<div class="yazi">Gazetecilerin, bir iddianın (hatta söylenti mertebesindeki bir iddianın) izini sürerek ortaya çıkardıkları haberlerin listesi yok elimizde, ama olsaydı, muhakkak ki göreni epeyce şaşırtacak kabarıklıkta bir liste olurdu. Sadece bu bile kamusal nitelikli söylenti-iddiaların, siyasi gazeteciliğin burun kıvırıp geçeceği şeyler olmadığını göstermeye yeter. 
Fakat bir o kadar da riskli bir alandır bu; bumerang gibidir, vurmak için kullanırsınız, vurulursunuz. Çünkü bazen şöyle olur: Gazeteci, “herkesin bildiği bir sır”rı doğrulatmaya çalışır, fakat bu bir türlü mümkün olmaz. Sonunda, risk alıp iddiayı haber haline getirir. 
Gazeteciyle siyasi söylenti arasındaki karşılıklı ilişki, öz itibariyle sokaktaki insanla sıradan söylenti arasındaki ilişki gibidir; söylenti, her an her gün biraz daha inandırıcı gelir insana. Ve bir noktadan sonra gazeteci de tıpkı sıradan insan gibi duyduklarını birileriyle paylaşma ihtiyacı duymaya başlar. Bu ihtiyaç, gazeteci açısından çok daha güçlüdür, çünkü sıradan insan için geçerli olmayan ilave bir kışkırtıcı unsur vardır devrede: Görev duygusu... 
Bu girizgâhı, Taraf’ta (8 nisan) önce bir köşe yazısı olarak çıkan, bundan 10 gün kadar sonra ise bu kez gazetenin manşetine “Demek doğruymuş” şeklinde yansıyan bir iddianın yol açtığı sonuçla ilgili olarak yaptım.
Hatırlayalım: Basında “Ya darbe ya 367” diye formüle bağlanan bir tehditle ilgiliydi iddia. Buna göre, Anayasa Mahkemesi’nin meşhur “367 kararı” öncesinde bir kuvvet komutanı Anayasa Mahkemesi Başkanı Tülay Tuğcu’yu arayarak “Ya bu karar çıkar ve Cumhurbaşkanı seçimi süreci durdurulur ya da biz yönetimi devralırız” demişti. 
Sonra Hasan Cemal, İsmet Berkan ve Taha Akyol gibi yazarlar da girdi devreye ve iddiaları kendilerinin de duyduğunu, cevaplandırılmaları gerektiğini yazdılar. Ama bir cevap gelmedi, işte 10 gün kadar sonra da Taraf manşetten bir daha “Demek ki doğruymuş” yorumunu yaptı.
Sonrasını da biliyorsunuz: Bazı gazeteciler, adı imâ edilen komutana (o zaman Deniz Kuvvetleri Komutanı olan Yener Karahanoğlu) ve Tülay Tuğcu’ya iddiaları sordular, ancak her ikisi de bu iddiaları yalanladılar. Nihayet geçtiğimiz günlerde şimdiki Anayasa Mahkemesi Başkanı Haşim Kılıç da katıldı yalanlama kervanına...

Taraf okurunun eleştirisi

Taraf okuru Bahattin Cal bana gönderdiği 22 nisan tarihli mektupta (altındaki notta bunları gazete yönetimine de ilettiğini yazıyordu), gerek Çongar’ın köşe yazısının gerekse de Taraf’ın manşetinin olumsuz sonuçlara yol açtığına inandığını yazıyordu. Değerli okurumuzun başka eleştirileri de var. Gerek o eleştirilerdeki titizlik gerekse de Taraf’ın Türk basınındaki özel yerine ilişkin söyledikleri, onun, niyeti “üzüm yemek” olan bir okur olduğunu gösteriyor bize. O nedenle, başlangıçtaki sadece tartıştığımız habere ilişkin görüşlerini aktarma planımdan vazgeçip, mektubunun tümünü dikkatinize sunmaya karar verdim. Biraz uzun ama, olsun. Aktarıyorum, ardından birkaç şey daha söyleyeceğim:
“Taraf, Ankara’da, bulunduğum siteye ya az sayıda geliyor ya da hiç gelmiyor diye garip bir abonelik sisteminin parçasıyım, gazeteye dünyanın parasını ödüyorum; 40 kuruşluk gazete bana 1,10 YTL’ye mal oluyor. Hiç önemli değil. Bir yanda Doğan medyası; bir yanda, Kemalizm eleştirilerine açık, ancak patriarka ve AKP eleştirilerine tahammülü olmayan Fethullahçı medya; Taraf, çok gerekli ve yaşaması için fedakârlıklarda bulunmamız gereken bir zemin.
“Ancak, görüyorum ki, son zamanlarda Taraf hızla sıradanlaşıyor. İşte size, son birkaç günde, birinci sayfadan girdiğiniz birkaç başlık örneği... Sadece klişelerin annesi değil, manipülatif gazeteciliğin de alamet-i farikası olarak ‘ders verme’ deyimi: “Bir Cumhuriyet savcısından tek derste demokrasi” (Taraf, 19 nisan).
“Tabloid gazetecilik geleneğine uygun yargısız infazlar: “Fenni kürtajcı Naile” (Taraf, 17 nisan).
“Türk basın geleneğinin bir klasiği olarak, basının lümpen lâkaplar yaratma ya da kullanma ihtiyacı: “Yiğido’yu kimse yabana atmasın” (Taraf, sürmanşet, 20 nisan).
“Ve, muhtemelen basın klişeleri içerisinde, en acıklı olanı: Yerli bir kişi ya da olayı bir yabancıya ya da yabancı olaya benzeterek duyurma (bugünkü Taraf’tan): “Sultans of the AK Parti” ve “Kürt Picasso.”
“Bu son başlıkta, belli belirsiz, Kürtlere yönelik bir “aşağılama” da yok değil. Hayır, bilinçli olarak yapılan bir şeyden söz etmiyorum. Fakat, düşünün, başlık gücünü, ‘Kürt’ ile ‘Picasso’ arasında bulunduğu varsayılan kültürel kontrasttan alıyor. Bir başka ifadeyle, Kürt, Picasso imgesinin göndermede bulunduğu sofistikasyonun mefhum-u muhalifi gibi algılanıyor. Kısaca, bir ‘böylesi de var!’ haberi.
“Dahası, sağolsun Yasemin Çongar (ve giderek ilkeli gazetecilikten daha çok sapan, iyi araştırılmamış haberler yapmaya başlayan Taraf), Anayasa Mahkemesi’ni aklamış oldu. Mahkeme, 367 kararını, biliyorsunuz, ana muhalefet partisi liderinin açık tehdidi ve çok sert bir askeri muhtıranın belirlediği bir bağlamda aldı. Mahkeme’nin, alacağı kararın yönü için, koskoca muhtıra ortada dururken, bütün ülke ayağa kalkmışken, sadece ‘bir kuvvet komutanının’ sözüm ona yaptığı bir tehdide ihtiyacı mı vardı Allah aşkına? Bu bir. İkincisi, siz hâlâ Türkiye’de ulusalcı ittifakın ağırlık noktasının askerî bürokrasi olduğunu mu düşünüyorsunuz? Söz konusu haberiniz, bir anlamda sivil bürokrasiyi, özellikle de yargı bürokrasisini aklamış olmuyor mu? Demek, siz, bir kuvvet komutanından tehdit gelmeseydi, Mahkeme bütünüyle hukuki bir karar verirdi diye düşünüyorsunuz? Doğrusu, aşkolsun.”

Mesele kapanmış değil, ama...

Gördüğünüz gibi, okurumuz, ortaya çıkan sonucun, tartıştığımız meselenin gazetecilik açısından gerçekten de mayınlı bir alan olduğunu pek güzel koymuş ortaya. İlaveten, kaşla göz arasında yaptığı mükemmel bürokrasi analiziyle, devlet içindeki anti-demokratik odaklanmalarda önemli değişiklikler olduğunu da hatırlatıyor bize. 
Yanlış anlaşılmasın: Buraya kadar söylediklerimden ve okurumuzun eleştirisine katıldığımı gösteren sözlerimden, meselenin kapandığını, Anayasa Mahkemesi’ne böyle bir tehdidin hiç yapılmadığını düşündüğüm sonucu çıkarılmasın. Sabah’tan Emre Aköz gibi düşünüyorum ve tıpkı onun yaptığı gibi “Darbe Günlükleri”nin de ilk ortaya atıldığında “sahte” diye damgalandığını hatırlatıyorum.
Benim derdim başka: Benim derdim, bütün bu hikâyenin sonucunda kamuoyunda oluşan algı; ki onu da okurumuz Bahattin Cal gayet güzel izah etmişti zaten.
Bu yazıyı, Darbe Günlükleri’nden küçük bir alıntıyla bitireyim... Genelkurmay Başkanı Hilmi Özkök, Aralık 2003’teki Yüksek Askerî ?ûra hazırlık toplantısında, “hükümete karşı eylem planı” konusunda tek tek bütün generallere söz veriyor. Donanma Komutanı Orgeneral Yener Karahanoğlu (Ağustos 2005 - Ağustos 2007 arasında Deniz Kuvvetleri Komutanı) sıra kendisine geldiğinde görüşünü şöyle açıklıyor:
“Pozitif eylem için neredeyiz? Acaba geç mi kalıyoruz? İcraatlarının izlenerek sonuçlarına göre karar vereceksek, geç kalabiliriz.” 

25.04.2008</div>

Kaynak: [taraf.com.tr](http://www.taraf.com.tr:80/alper-gormus/makale-dogrulatilmamis-iddianin-haberlestirilmesi.htm), [web.archive.org (arşiv bağlantısı)](http://web.archive.org/web/20101115130813/http://www.taraf.com.tr:80/alper-gormus/makale-dogrulatilmamis-iddianin-haberlestirilmesi.htm)
