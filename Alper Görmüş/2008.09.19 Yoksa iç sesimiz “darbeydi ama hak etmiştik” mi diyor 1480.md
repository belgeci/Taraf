# Yoksa iç sesimiz “darbeydi ama hak etmiştik” mi diyor?

*Alper Görmüş 19.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Geçtiğimiz hafta, biri <i>Taraf</i>’ın manşetinde olmak üzere okuduğum iki haber, <i>Yeni Aktüel </i>dergisi için kaleme aldığım Kenan Evren portresini (“Nefret edermiş gibi yaptığımız diktatör”) destekler nitelikteydi. Onları okuyunca, keşke portreyi yazmadan önce bu haberleri okusaydım, diye iç geçirdim.</p><br/>
<p>Biraz kapalı da olsa, gerek yazdığım portrenin gerekse de sözünü ettiğim iki haberin, darbelere karşı “iç”imizle “dış”ımızın bir olmayabileceğine dair imalar taşıdığını anlamışsınızdır. Şimdi sırasıyla giderek ve her birini açarak, bu 12 Eylül’de şahit olduğumuz en geniş protestolara rağmen neden böyle kötümser bir hissiyata meylettiğimi açıklamaya çalışayım...</p><br/>
<p>İki <i>Taraf </i>yazarı Gökhan Özgün ve Yıldıray Oğur, sağolsunlar, yazdığım portreyi “çok önemli” bulduklarını belirttiler ve sizleri kısaca bilgilendirdiler. Ama ben, özellikle Gökhan Özgün “mutlaka okuyun” dediği ve çoğunuzun okuma fırsatı bulamadığına inandığım için (<i>Aktüel</i> internette yok çünkü), yazımın biraz daha geniş bir versiyonunu sunacağım size... Orada da yazdığım gibi, şöyle düşünüyorum:</p><br/>
<p>“12 Eylül ve Kenan Evren aleyhinde açılan bir hesap sorma kampanyasının bildirisini okudum; bildirinin ana bölümü, ‘Kenan Evren şu değildir, budur’ kalıbının farklı alternatiflerle tekrarından ibaretti: Kenan Evren ülke kurtarıcısı değildir, ülke batırıcısıdır; Kenan Evren babacan bir insan değildir, eli kanlı bir diktatördür, gibi...</p><br/>
<p>(...)</p><br/>
<p>“Siz etrafınızda Kenan Evren’den olumlu cümlelerle söz eden, onu saygıyla anan ya da ona karşı hayırhah bir tarafsızlık çizgisi benimsemiş birilerini gördünüz mü? Eminim çoğunuz hiç karşılaşmadınız böyle insanlarla ya da sayıları ihmal edilebilir kadar azdı. Peki, bu durumda neden onun ‘şöyle değil de böyle biri’ olduğunu ispatlamaya çalışan kampanyalara gerek duyuyoruz? Kime ispat etmeye çalışıyoruz bunu? Benim cevabım: Sorulduğunda, Kenan Evren’den nefret ettiğini söyleyecek insanların büyük çoğunluğuna... Evet, tam düşündüğünüz gibi: Türkiye’de Evren’den nefret ettiğini söyleyenlerin büyük bölümünün aslında öyle düşünmediğini, öyle hissetmediğini iddia ediyorum.</p><br/>
<p>“Hemen saçmaladığıma hükmetmeyin, izah edeceğim... Geçenlerde bir başka portre vesilesiyle sosyal bilimlerde epeyce iş gören bir kavramdan söz etmiştim size: Tercih çarpıtması. Bu kavrama bir kez daha başvurmadan, size muhtemelen pek saçma gelmiş olan iddiamı temellendiremem. </p><br/>
<p>“‘Tercih çarpıtması’, kişinin algıladığı toplumsal baskılar karşısında fikirlerini olduğundan farklı göstermesi ve ifade etmesi anlamında kullanılıyor. ‘Tercih çarpıtması’, akraba bir kavram olan ‘otosansür’den çok daha derin toplumsal sonuçlar doğuran bir kişisel ve toplumsal tavır. </p><br/>
<p>“Örneğimize uygularsak: Kenan Evren’e gerçekte antipati duymayan çok sayıda insan, ‘algıladığı toplumsal baskılar’ nedeniyle ‘tercihini çarpıtıyor’ ve ondan nefret ettiğini, en azından onaylamadığını söylüyor. Tercihini çarpıtmayabilir, asıl duygusuna otosansür uygulayarak hiçbir fikir beyanında bulunmayabilirdi. Fakat bazen susmak onaylamak anlamına gelebilir, ‘tercih çarpıtması’ böyle durumlar içindir zaten.</p><br/>
<p>(...)</p><br/>
<p>“Bu ülkede Kenan Evren’le ilgili gerçek duyguların neden böyle olduğu ayrı bir fasıl. Burada Türkiye toplumunu değil, Evren’i konuştuğumuza göre o fasla hiç girmememiz daha doğru olur. Şimdilik şu tespiti yapmakla yetiniyorum: Kenan Evren, bu toplumun nefret ettiği değil, nefret edermiş gibi yaptığı bir diktatör!”</p></font><b><font face="Times New Roman TUR" size="4"><br/>
<p>Darbeydi ama hak etmiştik!</p></font><font face="Times New Roman TUR"></font></b><br/>
</p><p>Şimdi gelelim sözünü ettiğim iki habere... Onları okuyunca, neden “keşke o haberler ben portreyi yazmadan önce yayımlanmış olsaydı” diye hayıflandığımı anlayacaksınız...</p><br/>
<p>Birinci haberi ilk olarak 6 Eylül’de <i>Radikal</i> verdi. Habere göre, yeniden düzenlenen ilköğretim 8. sınıf İnkılâp Tarihi ve Atatürkçülük ders kitabında, emir komuta içinde yürütüleninden yürütülmeyenine, moderninden post-modernine bütün darbelerimiz hayırla yâd ediliyor, “evet, hepsi darbeydi ama biz bunları hak etmiştik” demeye getiriliyormuş. (Çoğunuz hatırlamışsınızdır, hatırlamayanlar da biraz sonra öğrenecek zaten, evet, bu ibareyi <i>Taraf</i>’ın harika manşet cümlesinden ödünç aldım).</p><i><br/>
</i><p>Radikal’den Betül Kotan’ın haberine göre 8. sınıf öğrencileri darbelerimizi şu şekilde belleyeceklermiş:</p><br/>
<p>“27 MAYIS: 1950’lerin ikinci yarısından itibaren yabancı kredilerin azalması ve tarımda verimsiz bir dönemin başlamasıyla artan muhalefet karşısında Demokrat Parti hükümeti, muhalefeti etkisiz hale getirmeye çalıştı. Artan ekonomik ve siyasi sıkıntılar 27 Mayıs 1960’ta askerî müdahaleye yol açtı. </p><br/>
<p>“12 MART MUHTIRASI: 1961 Anayasası ile yeni bir döneme giren o yıllardaki Türkiye’de, politikacıların siyasi, sosyal ve ekonomik sıkıntılara çözüm getirmeyen çekişmeleri, toplumsal gerginliği artırdı... Tüm bu gelişmeler Türk Silahlı Kuvvetleri’nin (TSK) 1971’de ülkedeki çatışma ortamına son vermek için hükümete bir muhtıra vermesine yol açtı.</p><br/>
<p>“12 EYLÜL: Demirel’in başkanlığındaki hükümet, Başbakanlık Müsteşarı ve DPT Müsteşarvekili Turgut Özal’ın hazırladığı ekonomik istikrar programını 24 Ocak 1980’de uygulamaya koydu. Ancak uygulama, ülkede yaşanan sıkıntıya çözüm olmadığı gibi huzursuzluklara da neden oldu... 1980 12 Eylül’üne gelindiğinde TSK geçici bir süre için yönetime el koydu. Bütün ülkede sıkıyönetim ilan edildi.</p><br/>
<p>“28 ŞUBAT SÜRECİ: 1996’da hükümet Refah Partisi ile DYP arasında kuruldu. Laiklik karşıtı söylem ve eylemlerin artması üzerine Milli Güvenlik Kurulu, 28 Şubat 1997 tarihinde hükümeti uyardı...”</p><br/>
<p>Nasıl, güzel değil mi?</p><br/>
<p>Şu da, <i>Taraf</i>’ın 12 Eylül tarihli manşeti: “DARBEYDİ AMA HAK ETMİŞTİK / Evren’in darbe gerekçesi Meclis internet sitesindeki 12 Eylül tarifine de girdi: 1961 Anayasası yüzünden sistem işlemedi, bunalım oldu, sonuçta asker darbe yaptı...”</p><b><font face="Times New Roman TUR" size="4"><br/>
<p>Bu ne sakinlik?</p></font></b><font face="Times New Roman TUR"><br/>
<p>Şu andaki durumu da aktarayım size: <i>Taraf</i>’ın haber yapacağını öğrenen yetkililer önce TBMM’nin internet sitesindeki “12 Eylül tarifi”ni kaldırmışlar, fakat kısa bir süre sonra “tarif” gene gelmiş eski yerine oturmuş. Şu anda da orada.</p><br/>
<p>Ders kitaplarındaki rezalete gelince: Milli Eğitim Bakanı Hüseyin Çelik duruma müdahale etmiş, yeni baskılarda durum düzeltilecekmiş, fakat kitaplar basılıp dağıtıldığı için bu yıl öğrencilerin elinde o kitaplar olacakmış. Gene de bir tesellimiz var: İlgili bölüm kitaptan değil, hazırlanacak “ünite”den okutulacakmış (umarım haberi iyimser bir yorumla okumamışımdır).</p><br/>
<p>Gelin de şu manzaraya bakıp benim gibi karalar bağlamayın: Kendisine karşı darbe yapılmış Meclis, hiçbir zorlama altında olmaksızın, bütünüyle kendi iradesiyle “darbeydi ama bizim yüzümüzden oldu” hükmüne varıyor...</p><br/>
<p>Gene darbe tehdidi altında bulunan bir hükümetin Milli Eğitim Bakanlığı’nda hazırlanan kitapta, bu defa darbelerin yalnızca biri değil, dördü birden günahlarından arındırılıyor, kutsanıyor.</p><br/>
<p>Bu nasıl oluyor? Bu nasıl bir içselleştirme, nasıl bir meşrulaştırmadır ki, bilmem kaç gözden geçtiği halde bütün darbeler hem de maruz kalanlar tarafından üzerimize bu surette boca ediliyor?</p><br/>
<p>Nasıl oluyor da “demokratik” basın bu kadar açık, bu kadar moral bozucu bir hamleyi sakince haberleştiriyor (bir bölümü onu dahi yapmıyor), içinden ortalığı birbirine katmak gelmiyor? Hâlâ yapacak çok şey var: O tarifler oralara nasıl gelmiş? Hangi aşamalardan geçmiş, arada itirazlar olmuş mu? Onları kaleme alanlarla konuşulabilir, bu algılarının nedenleri saptanabilir... </p><br/>
<p>Ben artık bütün kirimizin pasımızın “üzerimizden buldozer gibi geçen 12 Eylül”e fatura edilmesinden bıktım. Biraz da kendimize, “iç”imize bakalım diyorum.</p></font>

<br/>


<div id="taraf_not">
</div>

</div>


</div>
