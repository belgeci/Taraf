# Ulusalcıların Amerikan muhibliği bu defa 3. iddianameden “ce” dedi...

*Alper Görmüş 11.08.2009*

<div class="taraf_structure_2col_1zq">
<div class="margen_n">



 <p>Kendine “ulusalcı” diyen kesimlerin sert anti-Amerikancılıkları sık sık “hava yapıyor” ve ben her yeni durumda konuya bir kez daha dönmekten büyük bir keyif alıyorum. Bu yıl bu eğlenceli konuda 10 şubat ve 7 nisanda olmak üzere iki kez kalem oynatmışım. Bu yazıda önce ulusalcıların anti-Amerikancılığına “hava yaptıran” iki gelişmeyi hatırlatacak, ardından da taze gelişmeyi ele alacağım. <br/><br/>10 şubattaki ilk yazımın giriş bölümü şöyleymiş: <br/><br/>“Benim bıkmadan, usanmadan takip ettiğim konular var. Bunlardan biri de, Türkiye’nin ulusalcılarının taşıdığı ‘Amerikan yandaşlığı’ potansiyeli... İlk bakışta ‘absürd’ bir tını veriyor oluşu, beni, öne sürdüğüm bu iddia konusunda daha da kışkırtıyor. Ulusalcılık gibi, temelini Amerikan karşıtlığının oluşturduğu bir siyasetin ‘Amerikan muhibliğine’ savrulması ihtimali ilk bakışta gerçekten de olacak bir şey gibi görünmüyor. Fakat işin ‘zâhir’ine değil de ‘bâtın’ına bakmaya başladığınızda iş değişir. O zaman, ‘anti-emperyalizm’in bir kabuk olduğunu anlarsınız. Ve ancak o zaman kabuğun altındaki ‘öz’ü algılayabilirsiniz; bu öz, otoriter-jakoben-laik bir yönetim-iktidar arzusudur. Ve bu ‘öz’e kim hizmet ederse, ulusalcılık onunla ittifaka hazırdır.” <br/><br/>Bu fasılda benim en favori temellendirme aracım her zaman, Türkiye’nin en anti-emperyalist abisi İlhan Abi’nin 2007 seçimleri yaklaşırken “Başkan Bush”a hitaben kaleme aldığı “pencere” yazıları olageldi. Biraz sonra aktaracağım Mehmet Haberal versiyonu da fena değil ama, “İlhan Abi”nin yazılarının yeri başka...   <b><br/><br/>İlhan Selçuk...</b>   <br/><br/>O yazılarında (15, 16 ve 18 Kasım 2006) İlhan Selçuk Bush’u, “AKP’nin bittiği”ne inandırmaya çalışıyor, ABD’nin aklını başına alıp şeriatçılara karşı “laik güçler”i desteklemesi gerektiğini anlatıyordu: <br/><br/>“Bush, Ortadoğu’da bir yeni istikrar arayışına yönelmek zorundaysa bu işe Türkiye’den başlaması aklın yoludur. (...) Ortadoğu cehennem... Bu cehennemde ne yapacağını şaşıran Başkan Bush’un Türkiye’de dincilik ve bölücülük siyasetlerini bir yana bırakarak Atatürk’ün laik Cumhuriyetini Ortadoğu’da bir denge unsuru gibi düşünmesi gerekiyor. (...) AKP’nin toplum temelinde oy desteği zayıflıyor, geriliyor; ülkede Amerika düşmanlığı yükseliyor, yoğunlaşıyor... ABD’nin Ortadoğu tasarımında ‘revizyon’ a, Türkiye’de ise yeni bir iktidara gerek var!..” <br/><br/>İsrail’in Gazze saldırısı, İlhan Selçuk’un anti-Amerikancılığının hava-cıva olduğunu gösteren bir başka gelişme oldu. İlhan Abi, bu defa da saldırıya karşı yegâne direnişi gösteren Hamas’a ateş püskürüyordu, hem de Amerikan yönetimiyle birlikte: <br/><br/>“Türkiye’de teröre karşı gibi görünen AKP hükümeti, İsrail-Filistin coğrafyasında neden terörün yanında yer alıyor? (...) PKK’ye karşı olup da dünya âlemin, terörist olduğunda birleştiği Hamas’ın yanında olmak, kim bilir, belki de çok yüksek bir politikadır...” <br/><br/>İlhan Selçuk’un “dünya âlem” dediği, takdir edersiniz ki ABD’den (ve biraz da AB’den) başkası değildir. O zamanlar şu soruyu sormuştum: <br/><br/>“İlhan Selçuk ‘dünya âlem’in politikalarına posta atan bir büyüğümüz değil miydi? Bu defa o ‘âlem’in bir politikasına bu denli meftun olmak, o politikanın ‘Tayyip Erdoğan’ın ipini çekme’ yönünde işe yarar bir âlete dönüşme ihtimaliyle alâkalı olabilir mi?” <br/><br/>Hiç kuşkusuz öyleydi; İlhan Abi’nin adrenali ABD ile AK Parti’nin “papaz olma” ihtimali belirince her zaman yükseliyordu ve bu defa da öyle olmuştu.   <b><br/><br/>Tuncay Özkan ve Mehmet Haberal</b>   <br/><br/>ABD Başkanı Obama’nın 5 Nisan 2009’da Türkiye’yi ziyaretinden üç gün önce, Biz Kaç Kişiyiz platformunda Tuncay Özkan’ın “Sayın Başkan Barack H. Obama”ya mektubu yayımlandı. Özkan bu mektubunda “Din faşistlerinin susturmak için tutuklattığı gazeteci” sıfatıyla, Obama’dan ABD’nin “Türkiye’nin İranlaştırılmasına sessiz kalmamasını” rica ediyordu. Bütün ideolojisini anti-Amerikan, anti-Batı temellerde oluşturan, üstelik bu karşıtlığını “yılan” falan gibi metaforlarla ifade edegelen “siyasi önder”in bu mektubu platformda büyük bir hayal kırıklığı yarattı, çok sayıda üye bu hayal kırıklığını dile getirdi. <br/><br/>Bana gelince; ben kolayca tahmin edebileceğiniz gibi hiç şaşırmadım, durumu tespit etmekle yetindim ve ulusalcılığın Amerikan muhibliğinin yeni bir tezahürünü beklemeye başladım. Yeni malzeme, Ergenekon davasının üçüncü iddianamesinden çıktı. Davanın en önemli sanıklarından Mehmet Haberal’ın telefonda Abdüllatif Şener’e söylediği şu sözleri kast ediyorum: <br/><br/>“Ben Amerikalılara diyorum ki, Türkiye dünyanın anahtarıdır. Sonra dedim ki o anahtarı çok iyi kullanacak bir yönetim Türkiye’nin başına gelsin, yoksa vay geldi halinize...” <br/><br/>Gördüğünüz gibi İlhan Selçuk’un “Onları bırakın, bizi alın”cılığının yeni bir versiyonuyla karşı karşıyayız. Durun durun, bakın daha neler göreceğiz... <br/><br/>İlhan Selçuk, Tuncay Özkan, Mehmet Haberal... Türkiye’nin, konuştuklarında mangalda kül bırakmayan bu “tam bağımsızlıkçı”larının gerçek hissiyatları böyle işte. Daha önce de dediğim gibi, siz bakmayın retorikteki Amerikan düşmanlığına... İlhan Abi’nin demokrasisiz laik diktatörlüğüne “he” diyecek bir ABD, Türkiye’nin ulusalcılarının başının tâcıdır.   <br/><br/>---------------------   <br/><br/><font size="4"><strong><br/>Hizb’üt Tahrir ve Ali Bulaç’la 2005’te yaptığım söyleşi...</strong></font>   <br/><br/>İyi başlıktan, bir gelişmenin en önemli kısmını en özlü biçimde ifade eden şeyi anlıyorsak eğer, bence son Hizb’üt Tahrir operasyonunda en iyi başlığı <i>Hürriyet </i>gazetesi attı: “Hizb-ut Tahrir’in silahları...” <br/><br/>Aslında, “Hizb-ut Tahrir’de ilk silahlar” gibi bir başlık daha doğru olurdu. Haberin flaşını aktardığımda neden önerdiğim başlığın daha doğru olacağını hemen anlayacaksınız: <br/><br/>“Atatürk aleyhinde yaptığı gösterilerle gündeme gelen, Fatih Camii’nde 2005’te hilafet isteyen ve silahlı bir yapılanma içinde olmadığı gerekçesiyle terör örgütü kapsamına sokulmayan Hizb-ut Tahrir örgütünde ilk kez silah ele geçirildi...” <br/><br/>Hizb’üt Tahrir’de silah yakalandığını ve Ergenekon davasında yargılanan bazı kişilerce yönlendirildikleri iddialarını öğrendiğimde örgütün 2005’te sokak gösterisi yapmasında yaşadığım şaşkınlığa benzer bir şaşkınlık yaşadım. <br/><br/>Nedenini anlatmaya eylül 2005’ten başlayayım... Uluslararası bir teşkilatlanma olan Hizb’üt Tahrir’in, 50 yıllık tarihinde varlığını sürdürdüğü hiçbir ülkede tek bir sokak eylemi bile gerçekleştirmemiş, kesinlikle silah kullanmayan, yüzyüze propagandadan bile kaçınan çok ilginç bir örgüt olduğunu biliyordum ve o nedenle Fatih Camii’nin önündeki objektiflere açık “Hilafet isteriz” eylemi bana çok tuhaf gelmişti. <br/><br/>O zamanlar <i>Aktüel</i>’e haftalık söyleşiler yapıyordum ve kafamda uyanan soruları sormak için soluğu Ali Bulaç’ın yanında almıştım. <br/><br/>Ali Bulaç, o söyleşide çok ilginç şeyler anlattı bana: <br/><br/>“Bu tür gösteriler yapmak Hizb’üt Tahrir’in stili değil. O gizli bir örgüttür, şiddet ve terörden kesinlikle kaçınır. İnsanları bilinçlendirmeyi ve bu sürecin sonunda kendiliğinden Hilafet’e geçişi savunur. (...) Hizb’üt Tahrir posta kutularına bildiri koyar, buna benzer şeyler yapar. Şimdi de interneti kullanıyor tabii.” <br/><br/>Fakat hiç kuşkusuz söyleşideki en çarpıcı taraf, benim bir soruma karşı Ali Bulaç’ın yaptığı açıklama idi. Onu da okuyun: <br/><br/>Soru: “Hizb’üt Tahrir hakkında” başlıklı yazınızda Günümüz Din ve Fikir Hareketleri Ansiklopedisi’nin parti ile ilgili bölümünden bir alıntı yapıyorsunuz. Ansiklopedide partinin 13 fıkhi görüşünden biri (h fıkrası) şöyleymiş: “Kâfirlere karşı savaşta, kâfir bir devletin planı gereğince ajan bir kumandanın emri altında savaşmakta sakınca yoktur.” Sözcülerinin bunu reddettiğini de eklemişsiniz. Ne demek bu? <br/><br/>Cevap: Diyelim ki “A” isminde bir Müslüman ülke, “B” isminde gayrı İslami bir entegrasyon içinde yer almak istemektedir (Bulaç burada Türkiye’nin Avrupa Birliği üyeliğini kast ediyor –A. G.) ve bu “C” isminde bir kâfir ülkenin çıkarına uygun düşmemektedir. İşte böyle bir durumda Hizb’üt Tahrir o “C” ülkesiyle işbirliği yapabilir. Müslüman ülkenin o entegrasyona girmemesine hizmet edecekse, bu caizdir. Tekrar edeyim, bunu reddediyorlar ama o ansiklopedi de güvenilir bir kaynaktır. <br/><br/>Sizce de çok ilginç değil mi?</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7110.htm), [web.archive.org (arşiv bağlantısı)](http://web.archive.org/web/20091030204709/http://taraf.com.tr:80/makale/7110.htm)
