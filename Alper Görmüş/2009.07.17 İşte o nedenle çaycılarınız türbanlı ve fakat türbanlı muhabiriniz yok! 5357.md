# İşte o nedenle çaycılarınız türbanlı ve fakat türbanlı muhabiriniz yok!

*Alper Görmüş 17.07.2009*

<div class="taraf_structure_2col_1zq">
<div class="margen_n">



 <p>Ya da şöyle diyeyim: İşte o nedenle çaycılarınızın, temizlikçilerinizin, hatta (ve her şeye rağmen) çocuk bakıcılarınızın türbanlı olması sorun teşkil etmiyor da, bir muhabirinizin ya da yazarınızın ya da doktorunuzun türbanlı olması ihtimali karşısında kırmızı görmüş boğaya dönüyorsunuz... <br/><br/>Sözü, “tesettürlü Ayşe Arman”ın izlenimlerini analiz eden Ertuğrul Özkök’ün bir tespitine getireceğim... Özkök, dizinin birinci bölümünde yer alan şu sözlere dikkatimizi çekiyor önce: <br/><br/>“Normal tesettür var tamam ama, bunun bir de lüksü var. O nasıl tepkiyle karşılanıyor acaba? Bir başka deyişle ‘abiye tesettür’. Demet siyahlara bürünüyor, ben beyazlara. Gözümüze kalem-malem de çekiyoruz. Şimdi kendimizi daha bir kadın gibi hissediyoruz. En büyük nedeni de ayağımızdaki topuklular. Daha zengin bir görüntümüz var, zavallı gibi durmuyoruz. Şöyle bir gözlemimiz oldu; zenginlik, genel olarak insanların sinirine dokunuyor, daha önceki kıyafetleri giydiğimizde bize şefkatle bakanlar, şimdi kaşlarını kaldırıyorlar... ‘Ne işiniz var burada’ ya da ‘Para el değiştirdi, artık bunların parası var’ gibisinden.” <br/><br/>Ertuğrul Özkök, Ayşe Arman’ın bu gözlemini, bir arkadaşının kendisine anlattığı bir başka hikâyeyle birleştirerek yorumluyor. Sözünü ettiği arkadaşının yanında çalışan kadınlardan biri başını açmış. Çünkü başı kapalı fakat hayatını yaşayan “iktidardaki tesettürlüler”e tepki duyan kocası izin vermiş, başını açabileceğini söylemiş.<b> <br/><br/>“Abiye türban neyi anlatıyor?”</b> <br/><br/>Ertuğrul Özkök, Arman’ın gözlemi ile arkadaşının anlattığının tekil olaylardan mı ibaret olduğunu, yoksa bir eğilimi mi gösterdiğini bilemeyeceğimizi kaydettikten sonra bu iki hikâyeyi birleştiriyor ve şöyle yorumluyor: <br/><br/>“Belki şunu söyleyebiliriz. Türbanlı ve türbansız insanlar içinde, türbanın ‘zenginlik sembollerine’ karşı bir tepki oluşmaya başladı.” <br/><br/>Türbanlıların içinde “türbanın zenginlik sembollerine karşı” gelişen tepki, bu yazının konusunun dışında kalıyor. Ben Ayşe Arman’ın bize sunduğu gözlemin sınırları içinde kalmak ve “çağdaş” giyim tarzını benimsemişlerin “zengin” tesettürlülere tepkisinin anlamı üzerinde durmak istiyorum. <br/><br/>Ayşe Arman’ın notlarından iki cümleyi tekrar edeceğim: <br/><br/>“Zavallı gibi durmuyoruz” ve “Daha önceki kıyafetleri giydiğimizde bize şefkatle bakanlar, şimdi kaşlarını kaldırıyorlar...” <br/><br/>Ayşe Arman da Ertuğrul Özkök de bunun “zenginliğe” bir tepki olduğunu zannederek fena halde yanılıyorlar. Mekânın “çağdaş” kıyafetli sakinlerini asıl rahatsız eden şey, zenginlik üzerinden onlara iletilen “türbanlı fakat özgüvenli” algısıdır. Oraya iki “abiye türbanlı” değil de, belli ki paraları az fakat giydiklerini kendilerine yakıştırmış (pardösülü falan değil) iki tesettürlü genç öğrenci güle oynaya içeri girip rahat tavırlarla siparişlerini verselerdi, “çağdaş” kıyafetli sakinler aynı rahatsızlık duygusunu hissedecekti. <br/><br/>İçeri süzülen tavşan ürkekliğindeki tesettürlülere gösterilen şefkat meselesine gelince... Şefkatin yönü güçlüden güçsüze; eşitsizlik basamağının üstündekilerden altındakilere doğrudur... Güçsüz güç kazanınca, alttakiler üste doğru çıkmaya başlayınca şefkatten eser kalmaz. <br/><br/>“Çağdaş”lar sadece “zengin türbanlı”lara karşı tepki duymuyor, “türbanlı doktor”lara, “türbanlı öğretmen”lere karşı da tepki duyuyor.<i> <br/><br/>Yeni Aktüel</i> dergisi için yazdığım Şenol Güneş portresinde, futbolculuğu hiçbir sorun yaratmayan Güneş’in teknik direktör olduktan sonra maruz kaldığı tahammülsüzlüğü anlatırken şöyle demiştim: <br/><br/>“1960’lar, 70’ler, 80’ler boyunca başta İstanbul olmak üzere büyük kentlere akan köy ve kasabalılar, ‘biz’e değmeden yaşadıkları sürece fazla bir sorun teşkil etmediler. Bunun en güzel göstergesi, başı kapalı kadınlara yönelik bir öfkenin o yıllarda ortaya çıkmamasıydı. Çünkü o zamanlar da vardılar fakat evlerimizde temizlikçi, okullarda ve işyerlerinde hizmetli olarak vardılar... Keza taşra erkekleri şehirdeydiler fakat henüz şehrin nimetlerinden bir şey talep ediyor değildiler... Ne zaman ki bunu talep etmeye başladılar, ‘biz’imle aynı caddeleri, sokakları, mekânları paylaşır oldular, işte o zaman külahlar değişti. Başı kapalı kızları üniversitelerde, okullarda, hastanelerde görmek istemediğimizi deklare ettik ve bunu zecrî tedbirlerle uyguladık. Davranışımızın gerekçesi ‘laiklik’ti ama gerçekte bunun altında ‘sınıf nefreti’nin yattığını bal gibi biliyorduk. <br/><br/>“Galiba futbol dünyasında (dindar) futbolculuk, toplumsal hayatta evlerimizde, okullarda ve işyerlerinde çalışan başörtülü kadınlara tekabül ediyor. Ülke çapında bir (dindar) futbol yöneticisi olmak da başörtülü öğretmenlere, memurlara, doktorlara...” <br/><br/>Bu faslı şöyle kapatayım: Türbanlıların “iktidardaki-abiye türbanlı”lara karşı gösterdiği tepkiyle, “çağdaş” kıyafetlilerin onlara gösterdiği tepki, Ertuğrul Özkök’ün yaptığı gibi aynı potada eritilemez. Bunlar çok farklı şeylerdir. Ertuğrul Özkök’ün yaptığı, kaçak güreşmektir.<b> <br/><br/>Çatışmacı psikolojiden çıkış?</b> <br/><br/>Ertuğrul Özkök’ün yazısındaki ikinci tespit ise bana hayli iyimser geldi: <br/><br/>“Son bir ay içinde, önümüzden çok ilginç üç fotoğraf geçti. İstanbul Belediye Başkanı Kadir Topbaş’ın oğlu başı açık bir kızla evlendi. Başbakan Yardımcısı Bülent Arınç’ın oğlunun başı açık bir kızla sözlü olduğunu öğrendik. Geçen pazar günü Vatan Gazetesi’nde Vestel’in sahibi Ahmet Nazif Zorlu’nun kızının başının örtülü olduğunu gördük. Biliyoruz ki, Zorlu ailesinin mensupları modern insanlardır; eşinin ve büyük kızının başı açıktır. Demek ki, hem iş dünyasının, hem siyasetin tanınmış aileleri artık çatışmacı psikolojiden çıkıyor.” <br/><br/>Ertuğrul Özkök gibi “modern” bir sosyologun 19. yüzyılın modernlik kriterleriyle tartışıyor olması çok tatsız ama onu bir kalem geçelim... <br/><br/>Asıl konumuza gelirsek: Özkök’ün burada saydığı “tanınmış aileler”in hiçbiri “çatışmacı” değil zaten. Araştırılırsa, hepsinin geniş ailelerinde tesettürlülerle tesettürsüzlerin barış içinde bir arada yaşadığı görülecektir. <br/><br/>Gerçekten çatışmacı bir tavrı olan, yani “aramızda bize benzemeyeni barındırmayız”cılara bakmak lazım asıl... Mesela “<i>Hürriyet </i>ailesi”ne... Ya da daha genişine, “Doğan medya ailesine...” <br/><br/>Ne zaman ki oralarda, tıpkı “dinci” dedikleri basında olduğu gibi “karma” bir personel yapısı oluşur, ben ancak o zaman iyimser olabilirim...</p>
<br/>
<br/>
<br/>



<br/>


<div id="taraf_not">
</div>

</div>


</div>
