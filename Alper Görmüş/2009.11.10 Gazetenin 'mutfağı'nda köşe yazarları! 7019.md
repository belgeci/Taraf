# Gazetenin ‘mutfağı’nda köşe yazarları!

*Alper Görmüş 10.11.2009*

<div class="taraf_structure_2col_1zq">
<div class="margen_n">



 <p>Yoğunlukla gazetecilerin izlediği <i>Medyatava.com</i>’da Engin Uçar imzasıyla yayımlanmış bir yazı okudum. <i>Habertürk</i> gazetesinin son televizyon reklamlarından hareketle kaleme alınan yazı, Türk basınının ezeli sorunu (“haber-muhabir”) üzerine odaklanmıştı. Engin Uçar, Fatih Altaylı’nın bu sorunun farkında olduğu ve bunu değiştireceği vaatleriyle gazetesinin son reklamını karşılaştırıp, “bu ne perhiz bu ne turşu” demeye getiriyor: <br/><br/>“Gazetenin genel yayın yönetmeni Fatih Altaylı, gazete yayınlanmadan önce ve sonrasında sürekli olarak muhabir ve haber üzerinde durmuş, Türkiye’de gazetelerin köşe yazarlarına gereğinden fazla önem verdiğini anlatan açıklamalar yapmıştı. Hatta köşe yazarlarının Boğaz’a nazır evlerinde oturarak yazı yazdıklarını, milyonlarca lira para kazandıklarını söylemiş ve buna itiraz etmişti. Habertürk’ün reklamlarında görüyoruz ki Fatih Altaylı çabuk karar değiştirmiş. Reklamda gazetenin köşe yazarları bir mutfağa girmiş yemek yapıyor, yani gazete hazırlıyor. Reklamda köşe yazarı dışında ne bir muhabir ne bir editör ne bir sayfa sekreteri kimseyi görmüyoruz. Bu hastalık sadece Habertürk’e ait değil, tüm gazeteler aynı şeyi yapıyor. Muhabirleri, teknik elemanları, editörleri, foto muhabirlerini yok sayıyor. Meslekleri gazeteci olmadığı halde, gazetelerde köşe yazanlar dahi gazeteci olarak lanse edilirken asıl mesleği gazetecilik olanlar görmezden geliniyor, gazete yönetimleri tarafından insan yerine dahi konulmuyor. Köşe yazarları gazetenin özel arabalarıyla evlerinden alınıp istedikleri yere götürülüyor, çocukları kreşe, eşleri kuaföre bırakılıyor ama muhabirler habere gidecek araç bulamıyor, fotoğraf makineleri ya da ses kayıt cihazları için pil istekleri dahi ‘Ben uzaya gitmek istiyorum’ talebi kadar şaşkınlıkla karşılanıyor. Kısaca Fatih Altaylı da bu kervanın üyesiymiş...” <br/><br/>Gazeteciliğimizin giderek deva bulacak yerde tam tersine kangrenleşen “haber-muhabir” sorunu üzerine çok yazı yazdım, fakat Engin Uçar’ın yazısını okuyunca, <i>Taraf</i>’ta bu konuya hiç değinmediğimi fark ettim. Hazır mesele televizyon marifetiyle üstelik de “muhabir gazetesi” yapma yemini eden bir yayın yönetmeni tarafından gözümüze sokulmuşken, bu çerçevedeki tecrübelerimi ve düşüncelerimi sizlerle de paylaşmaya karar verdim. <b><br/><br/><br/><font size="3">‘Yazıişleri sorunu’ndan ‘köşe yazarı’ sorununa...</font></b><font size="3"> <br/></font><br/>Aslında bu mesele biraz, Nazi Almanyası için anlatılan “Naziler şunlar şunlar şunlar için geldiler, hiçbiri beni ilgilendirmediği için sessiz kaldım, en sonunda benim için geldiklerinde sesini çıkaracak kimse kalmamıştı” meseline benzer. Bizim örneğimizde, bu tarzda dert anlatan kişi ya da kişiler, habercilerden oluşan piramidin en tepesindeki “rütbeli” zevattır: Genel yayın yönetmeninin yardımcıları, astığı astık kestiği kestik yazıişleri elemanları ve sayfa editörleri... Gazetelerin değerlerinin hâlâ “haber” üzerinden tarif edildiği, köşe yazarlarının henüz krallıklarını ilan etmediği günlerde kral onlardı ve iktidarları hiç sarsılmayacak gibi görünüyordu. Muhabirlerin getirdiği haberler olmasa kendilerinin bir hiç olacağı gerçeğini unutan iktidar sarhoşu bu zevat, muhabirlere yıllarca kan kusturdu. Paranın kıyağını onlar alıyor, itibarları birkaç ay içinde tavana sıçrıyordu. Bu haksız muamele, genç muhabirlerin iktidar duygusu zayıf bölümünde “lânet olsun” duygusuna yol açıp onları meslekten soğutuyor; güçlü iktidar duygusuna sahip olanlarında ise bir an önce editörlüğe, oradan da “iktidar salonu”na (yazıişleri salonu) sıçrama hevesi yaratıyordu. 30’lu yaşlarına gelip de hâlâ muhabirlikte “kalmış” gazetecilerin ruh halini bilen bilir; bunu bilen, bu zincir kırılmadan Türk basınında niteliksel bir sıçrama beklemenin beyhude olacağını da bilir...<i> <br/><br/>CNNTürk</i>’ün kuruluşu sırasında anlatılan bir hikâyeyi dinlemiştim... İster “yaşanmış”, ister “şuyuu vukuundan beter” faslından kabul edin fark etmez; ikisi de “normal” bir gazetecilikteki “muhabir” algısıyla bizimki türünden bir gazetecilikteki “muhabir” algısının ne kadar farklı olduğunu gösterir ve dolayısıyla aynı kapıya çıkar: <br/><br/>Kanalın kuruluşu sırasında <i>CNN International</i>’dan bir grup gazeteci gelir ve kuruluş hazırlıklarına nezaret eder. Yayına birkaç hafta kala, grubun başındaki kişi, “artık muhabirlerin de çalışmalara katılmaları gerektiği”nden bahisle onların da çağrılmalarını ister. Bizimkiler şaşırarak etrafta dolaşan genç gazetecileri işaret ederler: “Onlar zaten burada...” Bu sefer tartışma sırası Amerikalıdadır: “Sahi mi diyorsunuz? Muhabir olmak için bu kişilerin yeteri kadar olgunlaştığından emin misiniz?” <br/><br/>Seyrettiğiniz filmlerden siz de aşinasınızdır, yabancı gazete ve televizyonların muhabirleri teyzeler ve amcalardır. Fakat öyle büyük bir itibar görür, öyle ücretler alırlar ki kendilerini hiç kötü hissetmezler. Mutlu mutlu çalışırlar ve tek kişilik iktidarlarının tadını çıkartırlar.<b> <br/><br/><br/><font size="3">Kişisel tanıklıklar</font></b><font size="3"> <br/></font><br/>Size, kişisel şahidi olduğum iki olay anlatacağım. Böylece, Türkiye’deki muhabir algısının ve “yazıişleri ruh hali”nin nasıl bir şey olduğunu daha iyi ifade edebileceğimi düşünüyorum... <br/><br/>Yıllar önceydi, bir günlük gazetenin “iktidar salonu”nda çalışıyordum. Gazetenin başına getirilmeden önce çeşitli Avrupa gazetelerinde muhabirlik yapmış yeni genel yayın yönetmeni, “salon”la muhabirler arasındaki gerilimi fark etmiş, tıpkı şimdi Fatih Altaylı’nın niyetlendiği gibi “muhabir gazetesi” yapmaya ant içmişti. İlk olarak yazıişleri salonuyla gazetenin diğer kısmını ayıran duvarı yıkıp yerine cam yapmaya heveslendi. Yazıişleri ayaklandı, orası gazetenin beyniydi ve orada olup bitenler orada kalmalıydı; bunun tartışması vardı, kavgası vardı, falan... <br/><br/>Bir gün, bir muhabirin gönderdiği haberi okumakta olan (o zamanlar kâğıttan okunurdu haberler) bir “iktidar sahibi” hışımla yerinden kalktı, elindeki haberi parçalara ayırıp fırlattı. Bir yandan da “başlık atmayı biliyorsan, gel burada çalış” diye bağırıyordu. <br/><br/>Buna da şahit olunca, burada hiçbir şey yapamayacağını anlayıp gazeteyi terk eden yayın yönetmeninin yerine gelen, eski bir arkadaşım-büyüğüm olan yeni genel yayın yönetmenine, bu ruhla gazetede huzurun ve verimliliğin sağlanamayacağını söyleyip somut önerimi ilettim: “İktidar karargâhı”ndakiler altışar aylık sürelerle muhabirlik yapmalı, mesleğin temelinin bu faaliyet olduğunu bir şekilde anlamalılardı. <br/><br/>Bana açıkça “gücüm yetmez” dedi. Anladım ve kapattım konuyu. <br/><br/>Bir yıl kadar sonra muhabirin suratına parçalanmış haberini atan kişiyle bir dergide tekrar buluştuk. Kuruluş günleriydi, dergiye muhabir olarak gelen bir başka kişi, yanına yaklaşarak onunla tanışmak istedi: “Siz de mi muhabirsiniz?” <br/><br/>İğrenmiş gibi cevap verdi: “Ben hayatımda hiç muhabirlik yapmadım.” <br/><br/>Yanılıyordu, muhabirlik yapması için istihdam edilmişti. Aşağılayıcı muameleye tâbi tutulmuş duygusuyla iki ay kadar kalabildi dergide, aynı haberi iki ay boyunca evirip çevirmesine sinirlenen patron sonunda kapıyı gösterdi ona.<b> <br/><br/><br/><font size="3">Gülme komşuna gelir başına...</font></b><font size="3"> <br/></font><br/>Sonra işte, <i>Habertürk </i>reklamında izlediğiniz şey oldu... Artık varsa yoksa köşe yazarları... Bir zamanlar, ekmeklerini muhabirlerin emeklerinden yerken onları aşağılamayı marifet sayan yazıişleri kadroları ve editörler, şimdi kendi adlarının da anılmaması gerçeğiyle yüzleşmek zorunda kalıyorlar... <br/><br/>Doğrusu, reklamdaki “mutfağa doluşmuş köşe yazarları” görüntüsü, kendi iktidar alanlarını “gazetenin mutfağı” diye tanımlamayı seven yazıişleri kadrolarına atılmış esaslı bir gol sayılmalı. <br/><br/>Fatih Altaylı’nın o sözlerini de fazlaca ciddiye almamak gerekiyor... Biliyorsunuz, postmodern durumda o da “gider...” Önemli olan dillendirmektir, yapmasanız da olur! İtirafta bulunmanın puan getirici bir şey olduğunu öğrendiği için durmaksızın itirafta bulunup özür dileyen, fakat hemen ardından özür dilediği şeyi tekrar eden “delikanlı tavrı” işte...</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/8411.htm), [web.archive.org (arşiv bağlantısı)](http://web.archive.org/web/20091217112120/http://taraf.com.tr:80/makale/8411.htm)
