# Akşam okurları, “bir öyle bir böyle”den usandı: TMSF yine “zalim...”

*Alper Görmüş 05.06.2009*

<div class="taraf_structure_2col_1zq">
<div class="margen_n">



 <p><i>Akşam </i>gazetesinin internet sitesindeki “TMSF’nin zalimliklerini ileride tartışacağız...” başlıklı haberi görünce, zihnim eski günlere kaydı. “Arşivdeyim herhalde” diye düşündüm, “bu türden haberlerin <i>Akşam</i>’da cirit attığı 2002-2003’lerdeyim...” <br/><br/>Değilmiş. Sayfanın tepesine gözüm kayıp da oradaki “3 Haziran 2009” ibaresini görünce, taptaze bir haberle karşı karşıya olduğumu anladım. <i>Akşam</i> gazetesinin sahibi Mehmet Emin Karamehmet, petrol kuyusu açmak için gittiği Erbil’de gazetecilerden “kaçamamış...” Karamehmet, sorulan bir soru üzerine TMSF ile yaptığı son anlaşmayı şöyle anlatmış: <br/><br/>“TMSF İnterbank’tan dolayı bize haksız bir borç çıkardı. Bizim böyle bir borcumuz yoktu. Yıllar önceye ait olduğu söylenen borca faiz işletirken de haksızlık yaptılar. (...) Diyeceksiniz ki neden imzaladınız? Bunu imzalamasak mallarımıza el koyacaklardı. Bizi tehdit ettiler. Türkiye’de bu şartlarda tehdit altında mecburen imza atıyorsunuz. İmza atmasanız, şirketlerinize el koyuyorlar. Nihayetinde imza attık, ödeyeceğiz. Ne diyelim varlığımız Türk devletine armağan olsun. Ancak bu uygulamaların ne kadar zalimce olduğu belki 20 yıl sonra anlaşılacak ve tartışılacak. Nasıl ki bugün artık 12 Eylül’ü, Kenan Evren’i tartışıyoruz, belki bir 20 yıl sonra da TMSF’nin zalimliklerini tartışabileceğiz.” <br/><br/>Karamehmet’in sözünü ettiği anlaşma geçtiğimiz ayın 18’inde imzalanmış. Hikâyesi uzun (isterseniz google’da bol malzeme bulabilirsiniz). Özetin özetiyle: Tasarruf Mevduatı Sigorta Fonu’nun (TMSF) bir tesadüf eseri ortaya çıkardığı Çukurova grubuna ait İnterbank bağlantılı borç, 18 Mayıs 2009’da Çukurova ile TMSF arasında varılan bir anlaşmayla 530 milyon dolardan 398 milyon dolara indirilmiş ve keyfiyet imza altına alınmış. <br/><br/>Başlıkta “<i>Akşam</i> okurları usandı” dedim ama, gazetenin TMSF’yi (ve aynı çerçevede, bir başka “belalısı” olan BDDK’yı) tamamen patronun ihtiyaçları çerçevesinde bir yüceltip bir yerin dibine batırmasından ben de bıktım, usandım. Bilenler bilir, 2002’den beri gazetenin bir gecede “küreselcilikten ulusalcılığa” geçişini, sonra TMSF ya da BDDK’dan memnuniyet verici bir karar çıktığında onlara nasıl “Türk ekonomisinin lokomotifi” payesini verip yine bir gecede “liberalizme” rücû edişini izleyip duruyorum.<i> <br/><br/>Akşam</i>’ı en son “Cici TMSF, cici BDDK” günlerinde bırakmıştım, demek ki şimdi yeniden “Zalim TMSF” dönemindeyiz... <br/><br/>Hatırlayanlarınız olacaktır, konuya ilişkin son yazım bu sayfada, “Karamehmet ‘komutanım’ derken, gazetesi <i>Akşam</i> ne diyordu?” başlığıyla, 13 şubatta yayımlanmıştı. Ezeli-ebedi takibime bir kez daha dönmemim nedeni, <i>Taraf</i>’ta çıkan bir haberdi. Bağlantıyı şöyle kurmuştum: <br/><br/>“<i>Taraf</i>’ın 10 şubat tarihli manşetinde yer alan, Mehmet Emin Karamehmet ile şimdi Ergenekon tutuklusu emekli tuğgeneral Levent Ersöz arasındaki konuşmayı (17 Aralık 2003) okuyunca, zihnimde derhal ondan bir yıl kadar önce (2002) <i>Akşam</i>’ın bir gecede liberalizmden ‘anti-emperyalizm’e ve ulusalcılığa kayışı canlandı. 2002 eylülüne kadar bütün büyük grup gazeteleri gibi <i>Akşam</i> da liberal, piyasacı ve IMF’ci idi. 2002 eylülünün ortalarındaydı, günün birinde gece yattık, sabah uyandığımızda <i>Akşam</i>’da bir dizi başladı ve o andan itibaren gazete ‘anti-emperyalist’ ve ulusalcı oldu; tabii bir süreliğine... Şimdi, o günlerde yazdığım yazılara göz attığımda, ‘vay canına’ diyorum, ‘mesele demek buymuş!’” <i><br/><br/>Taraf</i>’ın manşetinden hatırlayın, Karamehmet, Ergenekon tutuklusuna kendisine haksızlık yapıldığını anlatıyor, yardım talep ediyor, o da “komutanının” (Şener Eruygur) bu çerçevede “geçen yıl” yaptıklarını hatırlatıyordu. <b><br/><br/>Takip öyle değil, böyle olur...</b><i> <br/><br/>Taraf</i>’taki yazımın yayımından üç ay kadar sonra (18 mayıs), Marmara Üniversitesi İletişim Fakültesi yükseklisans öğrencisi Eren Altuğ’dan bir e-posta aldım. Şöyle diyordu Eren Altuğ: “Karamehmet ‘komutanım’ derken gazetesi <i>Akşam</i> ne diyordu” yazınızdan hareketle yüksek lisans ekonomi politiği dersinde ekte göreceğiniz ödevi sundum. Bu ödevin ilgili kısmı sizin değindiğiniz konunun daha ayrıntılı bir dökümü. Arşiv çalışması yaparak ‘bir gecede değişen haber dili’ni göstermeye çalıştım. Sizinle de paylaşmak istedim, hem sizin yazınızdan yola çıktım hem de incelemek istersiniz diye düşündüm...” <br/><br/>Eren Altuğ’un benim gibi interneti değil, <i>Akşam</i> gazetelerinin basılı nüshalarını tarayarak ulaştığı “derleme” o kadar etkileyiciydi ki, aslında Karamehmet’in iki gün önceki “Zalim TMSF” çıkışı olmasaydı bile, “uysa da uymasa da” deyip metnin özetini sizinle yine paylaşacaktım; şimdi, bu taramayı şahane bir “güncellik bağlantısı”yla sunuyor olmaktan dolayı ayrıca çok memnunum. <br/><br/>Sizi taramanın özetiyle başbaşa bırakmadan önce bir itirafta daha bulunmak istiyorum: Hep denir ya “gazeteciler tarihin müsveddesini yazar” diye, aslında kendi başına pekâlâ ikna edici bir metin olan kendi taramamla Eren Altuğ’un taramasını karşılaştırdıktan sonra bu cümle geldi aklıma ve “doğruymuş vallahi” dedim içimden. Bir defa daha anladım ki, titizlikle hazırlanmış bir akademik çalışmanın yeri başkadır ve biz gazetecilerin ihtiyacı işte bu türden akademik çalışmalardır. <br/><br/>Son bir not: Ülkemizde gazeteciliğin, patronun “başka işleri”nin gerekleri doğrultusunda nasıl manipülatif bir araç olarak kullanılabileceğini mükemmel bir biçimde gösteren bu ayrıntılı çalışmanın tamamını, isteyenlere word dokümanı olarak gönderebilirim. (Tabii salı günü Eren Altuğ’un metninden geniş bir özeti sunduktan sonra.) <br/><br/>Evet, anladığınız gibi: Bundan sonrasında en fazla üç bin vuruşluk yerim kaldı ve Altuğ’un taramasının anlamlı bir özetini bu kadarlık bir hacme sığdırabilmem imkânsız. <br/><br/>Salı’ya...</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5890.htm), [web.archive.org (arşiv bağlantısı)](http://web.archive.org/web/20090814184259/http://www.taraf.com.tr:80/makale/5890.htm)
