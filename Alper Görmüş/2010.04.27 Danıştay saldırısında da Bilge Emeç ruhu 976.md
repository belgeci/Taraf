# Danıştay saldırısında da Bilge Emeç ruhu

*Alper Görmüş 27.04.2010*

<div class="yazi"><p>7 Mart 1990’da kar maskeli kişiler tarafından çapraz ateşe tutularak öldürülen <i>Hürriyet</i> Genel Yayın Yönetmeni Çetin Emeç’in eşi Bilge Emeç’in cinayetten 20 yıl sonra yaptığı itirafı hiç unutmamalıyız. Bilge Emeç, <i>Vatan</i>’dan Sanem Altan’a verdiği söyleşide (14 Şubat 2010), bu yirmi yıl boyunca eşinin katilleri olarak “İran’ı ve şeriatçıları” göstermesini şöyle açıklamıştı:</p>
<p>“Gerisinde kim var bu işlerin hâlâ çözülmedi. Çözülse de ne olacak ki artık onu da bilmiyorum gerçi. Sürekli dinle ilgili tehdit aldığımız için hep ‘İran’ dedik, ‘Dinciler’ dedik. Çünkü ben Atatürkçü, orduyu seven, vatanperver bir kadınım. O yüzden daha devletime hiç kızmadım ben. Başka gerçeklerle yüzleşmek istemedim. O yüzden hep İran demek işime geldi sanırım. İran’ın yaptığına inanmak istedim.”</p>
<p>Çetin Emeç cinayeti, “irtica”nın somut, yakın ve yakıcı bir tehlike olduğu hususunda insanları korkutup ikna etmek; mevcut otoriter-vesayetçi siyasi rejimi bu “korku” algısı üzerinden sürdürmek üzere tasarlanıp uygulanmış cinayetler serisinin ilkiydi. </p>
<p>Bilge Emeç’in yirmi yıl sonra gelen itirafı, bu tasarının ne denli büyük bir hünerle uygulandığını göstermesi bakımından çok önemliydi. Söyleşinin yayımlanmasının ardından bu köşede kaleme aldığım iki yazıda, günümüzde milyonlarca “kentli-laik-modern”in ruh hali olarak ortaya çıkan “Bilge Emeç ruhu”nu irdelemeye çalışmıştım.</p>
<h4><br/>Birine “meftun”, öbürüne “düşman...”</h4>
<p>O günlerde benimkine benzer bir gayret içine giren <i>Sabah</i> gazetesinden Emre Aköz’e göre bu ruh hali, “meftun olmak”la açıklanabilirdi ancak... Ve “meftunları kullanmak” çok kolay bir işti:</p>
<p>“Çetin Emeç, Uğur Mumcu ya da Ahmet Taner Kışlalı... Biz yıllardır biliyoruz o suikastların devlet içindeki şebekeler tarafından işlendiğini. Ama ne Bilge Hanım kabullenebildi bunu, ne Güldal Mumcu, ne de Mehmet Ali Kışlalı. (...) İnsan bir ideolojinin ya da kurumun ‘meftunu’ oldu mu, böyle kullanılır işte. Çünkü zordur sevdiğinin kötülüklerini görmek.”</p>
<p>Bense, “Bilge Emeç ruhu”nun tamamını anlayabilmek için “meftun olmak duygusu”yla birlikte “düşman olmak duygusu”nu da hesaba katmamız gerektiği görüşündeydim. Şöyle yazmıştım:</p>
<p>“Aköz’ün söylediği doğru: İçinizi yakıp kavuran acının müsebbibinin, meftunu olduğunuz bir ideoloji olmasından kuşkulandığınızda, sırf bu duygunuz nedeniyle kuşkunuzu bastırabilirsiniz... Fakat suç, aynı zamanda düşmanınızın üzerine yıkılmışsa ya da yıkılmaya gayret ediliyorsa, meftunu olduğunuzla ilgili kuşkunuzu çok daha güçlü bir biçimde bastırırsınız. Ben, burada böyle ikili bir psikolojinin devrede olduğu kanaatindeyim.”</p>
<h4><br/>Danıştay saldırısı: Nihai provokasyon</h4>
<p>Bu ruh durumu, en kristalize olmuş haliyle 17 Mayıs 2006’da gerçekleştirilen Danıştay saldırısından sonra da ortaya çıktı. </p>
<p>Saldırının, 2005 Nevruz’undaki bayrak yakmayla başlayan provokasyonlar dizisinin nihai halkası olduğu; katil yakalanmasaydı, oluşan (ve oluşturulacak) “laiklik” tepkisinin hükümeti iktidardan uzaklaştırana kadar tırmandırılacağını bugün artık net bir biçimde görebiliyoruz. </p>
<p>Fakat Alparslan Arslan yakalandı ve plan çökmediyse bile ağır yara aldı. Planın çöktüğünü söyleyemiyoruz, çünkü o tarihe kadar legal-meşru / illegal-gayrı meşru yöntemlerden oluşmuş bir demet halinde sürdürülen çabalar Danıştay saldırısından sonra da sürdürüldü. </p>
<p>Unutmayalım, emekli general Doğu Silahçıoğlu, bu çabaları ve ulaşılması amaçlanan nihai hedefi özetleyen meşhur yazısını Danıştay saldırısından neredeyse iki yıl sonra (<i>Cumhuriyet</i>, 3 Şubat 2008) kaleme almıştı. (Doğu Silahçıoğlu, 28 Şubat’ın en kudretli generallerinden biriydi... Ayrıca bir ara <i>Hürriyet</i> gazetesinde D.S. adlı bir emekli generalin Ergenekon yapılanması içindeki rolünden söz eden birkaç haber çıkmıştı.) </p>
<p>Ergenekon davasıyla birlikte provokatif eylemlerin sayısında ciddi bir azalma olduğu muhakkak; fakat a) laikliğin elden gitmekte olduğu, b) Türkiye’nin bölünmeye doğru gittiği propagandaları ve onlara bağlı yeni tipte provokasyonlar (burun kırma eylemleri mesela) devam ediyor.</p>
<h4><br/>“Laikliğe saldırıydı” propagandasından neden vazgeçilemiyor</h4>
<p>Burada dikkat çekici bir nokta var: Yeni provokasyonlardan ve potansiyel infial alanlarından azami ölçüde faydalanılsa da, “Laikliğe bir saldırı demek olan Danıştay saldırısı” propagandasından bir türlü vazgeçilemiyor.</p>
<p>Danıştay saldırısının Ergenekon’la bağlantılı olduğuna dair ne kadar yeni bilgi-belge çıkarsa çıksın bazı ezberlerin hiç bozulmaması, aslında bu saldırıya verilen önemi ve ondan elde edilmesi umulan faydanın büyüklüğünü de gösteriyor. </p>
<p>En son kamera kayıtlarıyla ilgili olarak ortaya çıkan gerçeklerin de bu ezberleri fazla değiştiremeyeceği anlaşılıyor. Ben kendi payıma, saldırının dördüncü yıldönümü olan 17 mayısta yargıdan nasıl bir tepki geleceğini çok merak ediyorum. Merak ediyorum, çünkü ikinci ve üçüncü yıldönümlerinde, yani cinayetin üzerinden tam iki (ve üç) yıl geçmesine ve ortaya onca yeni bilgi çıkmasına rağmen, yargı cephesinden bir “acaba”yı bile çok gören açıklamalar gelmişti. Mesela ikinci yıldönümünde (17 Mayıs 2007) Yargıtay Başkanı Hasan Gerçeker, şu haberdeki gibi bir tavır almıştı:</p>
<p>“Danıştay Saldırganı Alparslan Arslan’ın Ergenekon ile bağlantılı olduğu tartışmaları sürerken, saldırının yıldönümünde açıklama yapan Yargıtay başkanı Hasan Gerçeker, iki yıl önce gerçekleşen saldırının hedefinin Cumhuriyet’in temel ilkeleri ve laiklik olduğunu söyledi.” (<i>Radikal</i>, 18 Nisan 2008.)</p>
<p>Bundan bir yıl sonraki yıldönümünde, Danıştay saldırısıyla Ergenekon yapılanması arasındaki ilişkiler hususu daha da dallanıp budaklanmışken (ki üç ay sonra Yargıtay iki davanın birleştirilmesine karar verecektir), Danıştay adına açıklama yapan 5. Daire Başkanı Salih Er, şöyle konuşacaktır:</p>
<p>“Türkiye’de türban sorunu yokken bu konuyu kaşıya kaşıya günümüze taşıyanlar, bu saldırı karşısında bugün de düşünmelidirler. Düşünerek ya da düşünmeden edilen sözlerin, kurulan tümcelerin, sonunun nereye vardığını görerek bir kez daha düşünmelidirler.”</p>
<p>18 Mayıs 2009 tarihli <i>Hürriyet</i>, konuşmayı “Ulemaya danışıp türbanı kaşıyan düşünsün” başlığıyla ve “Danıştay’da düzenlenen 3. yıl anma töreninde, Başbakan Erdoğan isim verilmeden çok sert eleştirildi” vurgusuyla sundu.</p>
<p>Gazete, saldırıda öldürülen Mustafa Yücel Özbilgin’in “laiklik şehidi” olduğunu, bu kez başka bir hâkimin ağzından vermeyi tercih etmişti. Oysa bir önceki yıldönümünde daha doğrudan bir vurguyla anlatmıştı derdini:</p>
<p>“Danıştay 2. Dairesi’ne türban kararı nedeniyle yapılan silahlı saldırıda yaşamını yitiren Mustafa Yücel Özbilgin, dün ölümünün ikinci yıldönümünde Danıştay’da düzenlenen törenle anıldı.”</p>
<h4><br/>Medya zorlanıyor, daha da zorlanacak</h4>
<p>Örneği <i>Hürriyet</i>’ten verdim diye “devlet ideolojisine yandaş” gazetelerin farklı bir tutum aldığı sanılmasın. Ortaya çıkan onca hakikate rağmen, Alparslan Arslan’ın “dinci bir saldırgan” olduğuna dair imâlara bu türden gazetelerde sık sık rastlıyoruz.</p>
<p>Hiç kuşku yok ki, “Bilge Emeç ruhu”nun gübreliği medyadır... Medya olmasa, bu ruhun beslenip büyütülmesinin imkânı yoktur.</p>
<p>Fakat şu da var: “İrtica” öcüsüyle korkutulup siyaseten alıklaştırılmış kitlelerin sayısı, anlaşılıyor ki yüzde 15-20’de donup kaldı. Öte yandan, faili meçhul cinayetlere kurban gitmiş kişilerin yakınlarının son zamanlarda ortaya koydukları inisiyatifler, bu yüzde 15-20’de derin bilinç yarılmalarına yol açmış olabilir. </p>
<p>O nedenle, “devlet ideolojisine yandaş” medyanın “Bilge Emeç ruhunu toplumsal ruh haline getirmek” diye tanımlayabileceğimiz asli propagandasını sürdürebilmesi artık daha da zor.</p>
<p><b><br/>alpergormus@gmail.com</b></p>
</div>
