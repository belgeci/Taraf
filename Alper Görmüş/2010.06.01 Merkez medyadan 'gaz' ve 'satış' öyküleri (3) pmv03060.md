# Merkez medyadan ‘gaz’ ve ‘satış’ öyküleri (3) 

*Alper Görmüş 01.06.2010*

<div class="yazi">
<p>Süleyman Demirel’le başlayıp Ahmet Necdet Sezer’le devam ettiğim mini diziyi rahmetli İsmail Cem’in öyküsüyle bitiriyorum.</p>
<p>Bir <i>Taraf</i> okuru, “Cem’in öyküsü mutlaka Bülent Ecevit’e reva görülen muameleyle birleştirilerek anlatılmalı” diye uyardı beni. Haklı. Zaten bunlar içiçe geçmiş öyküler, dolayısıyla ayrılmaları mümkün değil.</p>
<p>Öykümüz, büyük basının, başında Bülent Ecevit’in bulunduğu üçlü koalisyondan (Demokratik Sol Parti - Milliyetçi Hareket Partisi - Anavatan Partisi) artık hayır gelmeyeceğine karar vermesiyle başlıyor. Bu dönemde büyük medya kuruluşlarının bankaları coşmuş, girilen devlet ihalelerinden büyük parçalar kapılmıştı. Fakat işte, yolun sonuna gelinmişti, artık aynı anda hem “bizim” isteklerimizi yerine getirecek hem de “itibarlı” yeni bir iktidara ihtiyaç vardı.</p>
<p>Bu amaçla ilk iş olarak Ecevit’in başbakanlık yapamayacağının kamuoyuna anlatılması gerekiyordu. Ecevit’in hastalığı iyi bir bahane oldu. Büyük basının hastalığın yarattığı psikolojik zeminde yaptığı dans, bugünden geriye bakıldığında doğrusu çok anlamlı görünüyor. Başbakan’ın, bırakın ülkeyi, kendisini bile idare edemediğini ortaya koymak için yalnız Bülent Ecevit’in değil eşinin de onuruyla oynamak bu dönemin gözde sporlarından biri haline geldi.</p>
<p>O zamanlar <i>Hürriyet</i>’te yazan Emin Çölaşan öyle bir yazı kaleme aldı ki (yazı aynı zamanda o günkü <i>Hürriyet</i>’in manşetiydi) yazılanlar doğruysa Ecevit’in başbakanlığa devam etmesini savunmak ihanet-i vataniyeden başka bir şey olamazdı:</p>
<p>“Bülent Bey ilaçlarını düzgün almıyor, alamıyor. Örneğin, iki saatte bir alması gereken bir ilacı var. Bu ilaç düzenli alınacak ki, beyinle dil arasındaki ilişkiyi kursun ve düzgün konuşabilsin. İlaç düzenli alınmıyor. Doktorların eve gelmesini istemiyorlar. Bülent Bey yatakta olması gerekirken, kapıyı çoğu zaman o açıyor. Rahşan Hanım içeriden sesleniyor: ‘Ayy, ben iş yapıyordum, zili duymamışım.’ Bülent Bey’e bacağındaki arıza için kasığına kadar özel çorap verilmiş. Kapıyı bir açıyor ve çorap ayak bileklerinde. Çelik korse çözülmüş.”</p>
<p>“İkili çılgınlık” cephesini manevi olarak çökertmek için “çılgın”lardan biri olan Rahşan Ecevit’in “güzelliğiyle” alay eden “haberler” dahi okuduk o günlerde; ayrıntıları burada aktarmaktan hicap ediyorum. <br/></p>
<p><b>Her şey bir ay içinde!</b></p>
<p>Bu işler 2002’nin haziran-temmuz aylarında hız kesmeden sürdürüldü. Amaç, Hüsamettin Özkan - İsmail Cem - Kemal Derviş’e kurdurulacak partinin yolunu açmaktı. Kampanya etkili olmuş, DSP milletvekilleri eski partide kendilerine gelecek olmadığı konusunda ikna edilmiş ve hatırı sayılır sayıda milletvekili partiden istifa etmişti.</p>
<p>DSP çökertildikten sonra, operasyonun ikinci kısmı olan kurulacak yeni partiye ve İsmail Cem’e “gaz verme” aşamasına geçildi. Büyük medyanın herhangi bir siyasi figüre önce gaz verip sonra satması arasında aylar, çoğu kez de yıllar geçiyor. Fakat İsmail Cem (ve partisi “Yeni Türkiye”) örneğinde her şey bir ay içinde olup bitecektir!  <br/></p>
<p><b>“Gaz” aşamasından birkaç örnek</b></p>
<p>Öykümüzün “gaz” bölümünü, işin zirveye çıktığı 11-14 temmuz arasıyla (2002) sınırlı tutacağım. Birkaç hafta boyunca süren kampanyanın başka unsurlarını merak edenler, gazetelerin Temmuz 2002 koleksiyonlarına bakabilir.</p>
<p>11 Temmuz 2002’de <i>Hürriyet</i> “Yeni partiye ilk adım” başlığını taşıyan bir sürmanşetle çıktı. Haberin spotunda “kamuoyunun heyecanla beklediği yeni oluşum için ilk adım atıldı” deniyordu. Oysa ortada öyle “heyecan” falan yoktu. Heyecanlanan büyük basındı ve kendi heyecanına “kamuoyu” kılıfı giydirmişti. O gün <i>Hürriyet</i>’in yan manşeti de Hüsamettin Özkan’a ayrılmıştı: “Partiyi kuran özveri cümlesi: Neferiniz olurum...” Yani: Hüsamettin Özkan koltukta-mevkide gözünün olmadığını söylemiş. O söyler de, ülkenin en büyük gazetesi bunu gazetenin tepesine neden çıkartır?</p>
<p>Biliyorum, saçma bir soru oldu. Devam edeyim: Genel yayın yönetmeninin o günkü yazısı da “özveri kültürü” üzerineydi: “Türkiye’de ilk defa bir siyasi parti, özveri kültürü üzerine kuruluyor. Her üçü de lider olmayı hak etmiş siyasetçiden ikisi, ikinci adam olmayı kabul ediyor. Gerekçeleri şu: Türkiye’nin önünü açmak. Anlamı şu: İlk defa bir parti, demokrasi kültürü ile doğuyor.”</p>
<p><i>Hürriyet</i>’in o günkü (11 temmuz) sayısı günlük gazeteden çok bir propaganda bültenini andırıyordu. Manşet, yan manşet, genel yayın yönetmeni yazısı yetmemişti, ekonomi servisi de yardıma gelmişti:</p>
<p>“Partiyi kurmadan güvenoyu aldılar / Deprem etkisi yaratan siyasi parçalanmadan sonra ortaya çıkan çözüm önerileri ve ekonomik tablonun renklerini koruması, toplumu rahatlattı. DSP’den kopan önemli sayıda milletvekili henüz partileşme sürecine girmemesine karşın, kamuoyunda ve piyasalarda umut yarattı...” <br/></p>
<p><b>“Troyka”yı biraraya getirme çabaları</b></p>
<p><i>Hürriyet</i> bir gün sonra (12 temmuz) tırnak içinde olmayan “Bunu halk istedi” manşetiyle çıktı. Manşet haberi Cem, Özkan ve Derviş fotoğrafları süslüyordu (ve biz halkın istediği şeyin onların biraraya gelmesi olduğunu anlıyorduk). Nihayet fotoğrafların üstünde “Üç lider <i>Hürriyet</i>’e konuştu” ibaresi yer alıyordu.</p>
<p>Bu aslında olağanüstü ustalıklı bir bileşimdi. Çünkü haberi okumayıp birinci sayfa düzenlemesiyle yetinenler, “üç lider”in nihayet biraraya geldiğinden başka bir sonuç çıkaramazdı. Oysa o günlerde büyük basının en büyük derdi, Kemal Derviş’in bir türlü “Troyka”ya (böyle demeyi çok seviyorlardı) çekilememesiydi. Bunun müjdesi verilip duruluyordu ama üçünün biraraya geldiği hiç görülmemişti. (Aynı gün <i>Sabah</i> da sürmanşetini benzer bir “işçilik”le kurmuştu: “Yavuz Donat Yeni Oluşum’un üç lideriyle konuştu.” Görüntü: Yavuz Donat üçünü biraraya getirmiş ve konuşmuş... Haberin ayrıntısında ortaya çıkan hakikat: Yazar, üçüyle ayrı ayrı telefonda görüşmüş.)</p>
<p>Yine 12 temmuzda <i>Sabah </i>birinci sayfadan işadamlarının yeni oluşumla ilgili düşüncelerini toparlamış ve bunu hayli manipülatif bir başlıkla sunmuştu: “İktidar alternatifi doğuyor.”<i>Sabah</i>’tan iki birinci sayfa haberi daha: “Cem’in istifası dünyada birinci haber oldu...” Ve: “Batı’nın OR-AN yorumu: Eşinin siyasi hayatını bitirdi.” (Bu son “haber”, Korkunç Yenge Rahşan Ecevit bindirmelerinin bir parçasıydı.)</p>
<p>Bu gazetemiz, İsmail Cem’in bir konuşmasında kullandığı sıradan bir kavramsallaştırmadan manşet imal etmeyi de göze alabilmişti: “Yeni oluşumcular yepyeni bir kavramla yola çıktı: Çağdaş çoğunluk...” (13 temmuz).</p>
<p>O günlerin en ilginç haberlerinden biri de <i>Milliyet’</i>te yer aldı (14 temmuz). Habere göre <i>Milliyet</i>’in internet sitesinde yapılan bir ankette, Yeni Oluşumcular, verilen oyların yüzde 56’sını toplamıştı. “Programlarını görelim”ci yüzde 13 dağıtıldığında, bu oran yüzde 60’a çıkıyordu.</p>
<p>Zavallı  İsmail Cem de havaya girmişti. Fikret Bila ve Murat Yetkin’in <i>CNNTürk</i>’te birlikte yaptıkları programa katılmış, “yüzde 60” kendisine hatırlatıldığında “havaya girmek istemem ama, doğru galiba, sokakta yürüyemez hale geldik” demişti. <br/></p>
<p><b>“Yüzde 60”tan yüzde 1’e...</b></p>
<p>Ne var ki günler geçiyor, “Yeni Oluşum” beklenen patlamayı gerçekleştiremiyordu. Gene de partinin kurulduğu 21 temmuza kadar durum idare edildi. Partinin doğduğu gün, İsmail Cem de torununu kucağına aldı. Gazetelerin o gün partinin değil de torunun doğumunu öne çıkarmaları sanki “Yeni Oluşum” haberlerinin artık eskisi kadar yer kaplamayacağına işaret eder gibiydi. Nitekim öyle oldu.</p>
<p>Kuruluş  gününü izleyen iki gün boyunca verilen “torun” haberleri de hız kesince, birinci sayfalarda “Troyka” haberlerine rastlanmamaya başladı. <i>Sabah</i>’ın 27 temmuzda tuttuğu “seçmen nabzı” da sanki, bu işten umut kesildiğinin ve bir “yamama faaliyeti”ne girişileceğinin işareti gibiydi: “Keşke sağ ve sol birleşse” başlığını taşıyan “nabız tutma”nın ilk spotu aynen şöyleydi: “Etiler, Bebek, Ataköy gibi İstanbul’un seçkin semtlerinde en büyük parti kararsızlar. ‘Yeni Türkiye ANAP ya da CHP ile işbirliği yapsa’ diyen çoğunlukta.”</p>
<p>Sonrası  malum: Kemal Derviş “Yeni Türkiye”yi değil, Cumhuriyet Halk Partisi’ni tercih etti. Büyük basın da öyle yaptı... Derviş’in CHP’ye yönelmesinden sonra “Yeni Oluşum” haberleri iç sayfalarda tek sütuna indirilirken, CHP haberleri birdenbire büyütüldü. Medya kokuyu almış, sıvışmıştı. Nitekim temmuzda “yüzde 60”sın dediği parti, dört ay sonraki seçimlerde yüzde 1’de kalacaktı...</p>
<p><b>alpergormus@gmail.com</b></p></div>

Kaynak: [taraf.com.tr](m), [web.archive.org (arşiv bağlantısı)](http://web.archive.org/web/20100604194145/http://taraf.com.tr:80/alper-gormus/makale-merkez-medyadan-gaz-ve-satis-oykuleri-3.htm)
