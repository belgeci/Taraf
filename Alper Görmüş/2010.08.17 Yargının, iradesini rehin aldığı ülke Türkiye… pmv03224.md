# Yargının, iradesini rehin aldığı ülke: Türkiye…

*Alper Görmüş 17.08.2010*

<div class="yazi"><p>Hrant Dink’in, ölümünden önce Avrupa İnsan Hakları Mahkemesi’nde (AİHM) açtığı davaya Türkiye Cumhuriyeti hükümetinin gönderdiği savunma ve bu savunmaya ilişkin Dışişleri Bakanlığı açıklaması, bu yargının, özellikle de bu yüksek yargının koca bir ülkenin iradesini nasıl rehin aldığını bir kez daha gözler önüne serdi.</p>
<p>Haberi <i>Vatan</i> gazetesinin manşetinde okuduğumda (bu haberi manşetten veren yegâne gazete olan <i>Vatan</i>’a ve haberi yazan Kemal Göktaş’a teşekkürler), birinci sayfa sunumunun abartılar taşıyor olabileceğini düşündüm açıkçası. Fakat haberin tamamını okuduğumda hiç de öyle olmadığını gördüm; hükümetin davaya gönderdiği savunma, gerçekten de <i>Vatan</i>’ın birinci sayfasında özetlediği gibiydi:  </p>
<p>“Savunmada, ‘Dink Türklüğü aşağıladı, nefret söyleminde bulundu. Bu tür yazılar halkı tahrik etme suçunu oluşturur, kamu düzenini bozar. Almanya’da bir Nazi liderine verilen cezayı AİHM onaylamıştır’ (...) dendi.”</p>
<p>Dışişleri Bakanlığı sözcüsü yaptığı açıklamada, a) Hrant Dink’in, ülkenin yetiştirdiği en kıymetli aydınlardan biri olduğunu, b) AİHM’e sunulan görüşün, salt hukuki ve teknik unsurlar temelinde hazırlandığını, o dönemde yürürlükte olan kanunlar çerçevesinde karar alan yargı makamlarının hükümlerinde yer verdikleri gerekçelere değinildiğini, bunların o dönemde geçerli hukuki tesbitler ışığında izah edildiğini, dile getirdi.</p>
<p>Ne kadar zavallı bir açıklama! Hrant Dink, “ülkenin yetiştirdiği en kıymetli aydınlardan biri”ymiş!.. Dışişleri Bakanlığı sözcüsü, “Türklüğe hakaret” ederek alenen “ırkçılık” yapan birinin nasıl olup da “kıymetli bir aydın” olarak kalabildiğini bize izah edebilir mi? Aynı anda hem birazcık Türkçe bilen herkesin sadece güleceği Yargıtay kararını yerinde bulmak, hem de “Hrant Dink’in kıymetli aydınlığından” söz etmek mümkün müdür?</p>
<p>Hükümet bilsin ki, topu “işgüzar bürokrat”lara atıp bu işin sorumluluğundan kurtulamaz. O Yargıtay kararı doğruysa, o savunma da doğrudur!</p>
<p>Peki, hükümet ne yapabilirdi? Gayet basit: Bürokratik “teamül”lerin dışına çıkabilir, o yargı kararının doğru olmadığını, “ülkenin yetiştirdiği en kıymetli aydınlardan biri olan Hrant Dink”in “Türklüğe hakaret ettiğine” inanılmadığını savunarak Hrant Dink’in ve ailesinin başvurularında haklı olduğunu söyleyebilirdi. </p>
<p>Çok mu naif geldi? Hiç gelmesin. Hükümeti karın ağrısından kurtaracak yegâne yol buydu, fakat o bunu tercih etmedi.</p>
<p>(NOT. Konuya ilişkin olarak kendi gazetemin de yeterli hassasiyeti göstermediğini düşünüyorum. Cuma günü neden öyle düşündüğümü yazacağım.)</p>
<p>  </p>
<p><b>***************</b></p>
<p><b> </b></p>
<h3>'Greater Middle East'i bilirkişiye havale ettim <br/> </h3>
<p><i>Pınar Doğan ve Dani Rodrik’in birlikte yazdıkları “Çetin Doğan ve gerçekler” blogunda yer alan iddialardan biri de şuydu: “Büyük Ortadoğu Planı ibaresi ilk kez 2003 Ağustos’unda telaffuz edilmiştir. Dolayısıyla 2002 Aralık’ında yazıldığı söylenen Balyoz belgelerinde yer alması manidardır ve kuşkuludur.”  </i></p>
<p><i>Ben de blog yazarlarına “Greater Middle East”ın kavram olarak 2002’den önce de kullanıldığını hatırlatmıştım ve bir de örnek göstermiştim geçen yazımda. </i></p>
<p><i>Doğan ve Rodrik, bloglarında bana verdikleri cevapta önceki kullanımların sadece coğrafi anlamda olduğunu söyleyip “Boston – greater Boston” örneğini veriyorlar. Yine yazarlara göre kavramın 2003’ten önceki kullanımıyla sonraki kullanımı arasında “Güneydoğu Anadolu” ile “Güneydoğu Anadolu Projesi (GAP)” arasındaki kadar büyük bir fark vardır.</i></p>
<p><i>Ben de, bu tür meseleleri Türkiye’de en iyi takip eden kişi olduğunu düşündüğüm Cengiz Çandar’ı arayıp bu tartışmada “bilirkişilik” yapıp yapamayacağını sordum. “Olur” dedi. Şimdi sözü ona bırakıyorum:<br/>(Not. Cuma günü “Balyoz belgelerinde askerî yazım tekniklerine uymayan bölümler var” iddiasına önümüzdeki yazıda cevap vereceğimi söylemiştim. Bu sözüm önümüzdeki yazıya kaldı.)</i></p>
<p> “Greater Middle East” kavramının 2002’den önce de kullanıldığına ilişkin yazdığın doğru. Zaten Pınar Doğan ve Dani Rodrik de bunu reddetmiyor ama o kavramın Bush yönetiminin geliştirdiği stratejiyle ilgisi olmadığını, söz konusu stratejinin “Greater Middle East Initiative” adıyla 2004’te spesifik bir dış politika girişimi haline geldiğini ifade ediyorlar.</p>
<p>“Greater Middle East” kavramı, 2002’den önce kullanıldığı haliyle, blog sahiplerinin ileri sürdükleri gibi sadece bir coğrafyayı tanımlama anlamında kullanılmamıştır. Bush yönetiminin 11 Eylül 2001’den sonra yöneldiği dış politikanın ön hazırlığı niteliğinde, “jeopolitik” bir vurguyla kullanılmıştır.</p>
<p>German Marshall Fund adlı Transatlantik ilişkilerini geliştirmeyi hedef alan düşünce kuruluşunun Brüksel Direktörü olan ve 1990’larda Amerikan Dışişleri Bakanlığı’nda üst düzey görevler yüklenmiş bulunan Ronald Asmus, bana defalarca kavramın isim babası olduğunu belirtmişti ve Asmus, “The Greater Middle East”in bi-partisan yani hem Demokratlar ve hem de Cumhuriyetçiler tarafından benimsenen jeopolitik anlamıyla 1990’lardan itibaren Amerikan ulusal güvenlik stratejisi tartışmalarında yer aldığına dikkat çekmişti.</p>
<p>Türkiye’de 1990’larda askerî çevrelerin yakından tanıdığı, güvenlik konularında çok sayıda seminere ve sempozyuma katılmış olan Jed Snyder’in Amerikalı askerlerin üniversitesi niteliğindeki National Defense University’de bulunduğu sırada, 1995 tarihli “Turkey’s Role in the Greater Middle East” başlıklı önemli bir makalesi yayımlandı.</p>
<p>Yine Amerikan askerî çevreleriyle yakın temas halinde çalışan ve güvenlik konularında uzmanlaşmış olan Rand Corporation adlı düşünce kuruluşunun 1998 tarihli “Sources of Conflict in the 21’st Century” adını taşıyan ve editörlüğünü Zalmay Khalilzad ile Ian Lesser’in yaptığı çalışmasının dördüncü bölümü, Ian Lesser ile birlikte üç kişinin daha katkıda bulunduğu “Sources of Conflict in the Greater Middle East” başlığını taşıyan bir makale.</p>
<p>Philadelphia merkezli Foreign Policy Reserach Institute’un “The Greater Middle East in 2025” adını taşıyan yayımında Ulusal Güvenlik Komisyonu üyesi sıfatıyla Adam Garfinkle’ın 21 Kasım 1999’daki sunumu yer alıyor.</p>
<p>“The Greater Middle East” kavramının 2002’den önce ta 1990’larda ulusal ve uluslararası güvenlik stratejileri bağlamında kullanıldığına dair onlarca örnek daha ilave etmek mümkün. Bu yüzden Doğan ve Rodrik’in buna sadece coğrafi tanım anlamı yükleyip senin yazdıkların için alaycı bir tavır benimsemelerini yadırgadım. Yukarıdaki örnekler ve niceleri, George W. Bush’un 2001 sonrası yöneldiği dış politikanın kavramsal ve ideolojik basamaklarını oluşturmuşlardır.</p>
<p>Bush’un “The Greater Middle East Initiative” adıyla bizde “BOP” diye biraz da karikatürize edilerek bir “komplo teorisi”ne dönüştürülen dış politika girişimi çok az süre içinde tedavülde kalmıştır. Birkaç aylık bir süre. Haziran 2004’te ABD’nin Georgia eyaletinin Sea Island’ında yapılan G-8 Zirvesi’nde bu, BMENA “Broader Middle East and North Africa” girişimi adına dönüştürülmüştür. Kuzey Afrika ve Afganistan ve Pakistan’a kadar uzanan alanda ekonominin liberalleştirilmesi, rejimlerin demokratikleştirilmesi, demokratik kurumların oluşturulması gibi hedeflere yönelik bir dizi ve çoğunlukla teknik nitelikte kararlar alınmış ve bunun mekanizmalarının oluşturulmasına gidilmiştir. Daha ziyade UNDP’nin Arap İnsani Gelişme Raporu’nun bulguları göz önüne alınmıştır. O çerçevede, Türkiye, İtalya ve Yemen’e de demokratik kurumların oluşmasında eşgüdüm rolü verilmiş ve bu rolün teknik yönünü TESEV üstlenmiştir. Bush yönetiminin son dönemlerinden ve özellikle Obama’nın başkanlığından itibaren, Amerikan dış politika üslubu ve önceliklerinin değişmesiyle birlikte, 2004 G-8 kararlarının uygulanması tavsamış ve kimse onları hatırlamaz olmuştur.</p>
<p>Bütün bu bakımlardan, ‘“Greater Middle East’ ile ‘Greater Middle East Initiative’ arasındaki farkı anlamamak, Güneydoğu Anadolu ile Güneydoğu Anadolu Projesi (GAP) arasındaki farklı anlamamak gibi bir şey” hükmü çok isabetli ve haklı değil. Zira, “Greater Middle East” 1990’larda kullanılmaya başlandığı haliyle hep bir güvenlik politikaları ve stratejileri bağlamında kullanılmıştır. Bir coğrafya anlatımı için kullanılmamıştır. Siyasi bir içeriğe sahip olmuştur.</p>
<p><b>alpergormus@gmail.com</b></p>
</div>

Kaynak: [taraf.com.tr](m), [web.archive.org (arşiv bağlantısı)](http://web.archive.org/web/20100817111335/http://taraf.com.tr:80/alper-gormus/makale-yarginin-iradesini-rehin-aldigi-ulke-turkiye.htm)
