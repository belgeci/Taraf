# Düne bakıp bugünü anlamak

*Alper Görmüş 01.04.2008*

<div class="yazi">Geçtiğimiz günlerde önce Ahmet Altan ardından Yasemin Çongar hayret içinde soruyorlardı: “Darbe günlüklerinin Oramiral Özden Örnek’in bilgisayarında yazıldığı kanıtlandı, ama bazı gazeteler bunu haber saymıyor...”
Meseleyi bir daha hatırlayalım mı? Taraf gazetesi, önceki pazartesi Emniyet kaynaklarına dayanarak, geçen yılın mart ayında Nokta dergisinin yayımladığı “Darbe günlükleri”ne ait CD’lerin incelendiğini ve günlüklerin Deniz Kuvvetleri Komutanlığı’ndaki, Özden Örnek’e ait bilgisayarda yazıldığının tespit edildiğini bildirdi. Hatırlayacaksınız, Taraf muhabiri Mehmet Baransu konuyu bana da sormuş, ben de “Günlükleri 7 martta Ergenekon savcısı Zekeriya Öz’e verdiğimi, demek ki ardından böyle bir işlemin yapıldığını” anlatmıştım ona.
Doğru, özellikle Doğan Grubu gazeteleri haber sayfalarında bu önemli haberi tümden görmezlikten geldiler. Neden böyle olduğunu anlayabilmenin en kestirme yolu, haber geçen yıl yayımlandığında bu gazetelerin ne yaptığına bakmak... Nitekim ben de öyle yaptım ve yanda okuyacağınız gibi, geçen yıla kabaca bir göz attım.
Son bir notla bitireyim: Benim bakış açımdan şu anda elimizde olan şey, çok kuvvetli bir haberden ibarettir. Önümüzdeki duruşmada sözü edilen raporun Emniyet’ten istenmesini talep edeceğiz. Bu rapor ancak ondan sonra hukuki bir sonuç üretebilecektir. Ve o zaman bazı meslektaşlarımıza söyleyecek ilave şeylerim de olacak.

01.04.2008</div>

Kaynak: [taraf.com.tr](http://www.taraf.com.tr:80/alper-gormus/makale-dune-bakip-bugunu-anlamak.htm), [web.archive.org (arşiv bağlantısı)](http://web.archive.org/web/20101115130822/http://www.taraf.com.tr:80/alper-gormus/makale-dune-bakip-bugunu-anlamak.htm)
