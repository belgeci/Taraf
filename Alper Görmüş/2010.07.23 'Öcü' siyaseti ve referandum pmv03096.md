# ‘Öcü’ siyaseti ve referandum

*Alper Görmüş 23.07.2010*

<div class="yazi"><p>3 Kasım 2002 seçiminin hemen sonrasında <i>Cumhuriyet</i> gazetesinde çıkan bir karikatürü hiç unutmuyorum. Behiç Ak’ın çizgisinde, orta-üst sınıftan olduğu anlaşılan iki kişiden biri, “Çok korkuyorum azizim” diyordu öbürüne, “ya bunlar demokrat çıkarlarsa?”</p>
<p>Bence, 3 Kasım 2002 seçiminin ardından başlayan, “bunlar Cumhuriyet’in temel ilkelerini ortadan kaldıracaklar”, “bu işin sonu İslami faşizm” hezeyanının altında yatan asıl korku, ilk bakışta zannedildiği gibi “şeriatçılık” yapma ihtimali değil, karikatürde belirtildiği gibi “cumhuriyetçilik ve demokratlık” yapma ihtimaliydi. Ülkemizdeki seçkinci laiklerin sekiz yıldır içinde bulunduğu ruh halini, hem de sürecin başlangıcında, hayran olunacak bir önseziyle tesbit etmiş ve anlatmıştı Behiç Ak. </p>
<p>Hepimizin bildiği gibi, AK Parti’nin iktidar yılları boyunca hiç ortadan kalkmayan bu hezeyan, Abdullah Gül’ün cumhurbaşkanı olma ihtimali karşısında doruk noktasına çıktı. Çünkü “devletin tepesi”ni de “ele geçirdikleri” halde “bunlar” İslamcılık yapmazlarsa, işte o zaman korkuya dayalı o devasa propaganda sapır sapır dökülecek, mevcut paradigma bütünüyle iflas edecekti.</p>
<p><b><br/>“Öcü siyaseti”nin büyük zaafı</b></p>
<p>“Öcü siyaseti,” doğası gereği hep “tehlike”nin her zamankinden daha büyük olduğunu; “öcü”nün atacağı her adımın, otomatik olarak “biz”i o korkunç sona bir adım daha yaklaştırdığını savunur ve takipçilerinden hep daha büyük bir farkındalık talep eder. Fakat bu siyaset tarzı, bağrında ölümcül bir zafiyet taşır aynı zamanda: Tarif edilen o korkunç son geciktikçe öcü siyaseti inandırıcılığını yitirir. İnandırıcılığını yitirdikçe “tehlikenin hiç bu kadar büyük olmadığı” bu defa daha yüksek bir sesle ilan edilir ve bu böyle gider.</p>
<p>Tıpkı kıyamet gününü ilan eden tarikat üyeleri gibi: O gün yaklaştıkça inançlarını daha yüksek perdeden ilan ederler, ama yapacak bir şeyleri yoktur. Sonunda da pek çok örneğini gördüğümüz gibi bütün tarikat üyeleri, toplu bir intiharla bu umutsuz bekleyişe bir son verirler.</p>
<p>Öcü siyasetleri de, tıpkı kıyamet tarikatları gibi kendi kendilerini berhava etme potansiyelini taşırlar bünyelerinde.</p>
<p>Buraya kadarki bölümü, 2007’nin sonlarında <i>Yeni Aktüel</i>’de yayımladığım Cumhurbaşkanı Abdullah Gül portresinin giriş bölümünden yararlanarak yazdım. Zaten portrenin başlığı da muradımı tam olarak ifade ediyordu: “Cumhuriyetçilerin cumhuriyetçi çıkmasından korktuğu cumhurbaşkanı...”</p>
<p>Bence, referandumun “hayır”cı cephesinde yer alanların kahir ekseriyeti, işte bu “öcü siyaseti”nin etkisi altında kalarak “hayır” diyorlar. Hiç kuşkum yok, Cumhuriyet Halk Partisi (CHP) iktidarda olsaydı ve bu paketi o referanduma sunuyor olsaydı, “hayır”cıların neredeyse tamamı “evet”çi olacaktı.</p>
<p>Şimdi, 1970’in başında Milli Nizam Partisi’nin kuruluşuyla başlayan, 1994’teki yerel seçimlerle devam eden, 28 Şubat ve 27 Nisan hamleleriyle alevlenip günümüze kadar ulaşan “öcü siyaseti”ne biraz daha yakından bakalım. Ardından da, 12 eylüldeki referandumda bu siyasetin tutup tutmayacağına ilişkin birkaç şey söyleyeceğim.</p>
<p><b><br/>“Öcü siyaseti”nin kısa tarihi</b></p>
<p>Türkiye’de, İslami reflekslerle hareket eden siyasetlerden ve siyasetçilerden korkmanın somutlaşmasını ve yaygınlaşmasını Mart 1994 seçimleriyle başlatmak, sanırım yanlış olmaz. O seçimlerde her dört kişiden biri “İslamcılar”a oy vermiş, Türkiye’nin en büyük ve en modern iki kentinin belediye başkanlıklarını da kazanmışlardı.</p>
<p>Hafızamız nisyan ile malûl olduğu için unutuyoruz: O günlerde, İstanbul’un artık bittiği, en geç birkaç yıl içinde Beyoğlu’da içki içecek tek bir mekânın bile kalmayacağı, İstanbul’un bütün meyhanelerinin ve genelevlerinin kapatılacağı öngörüleri –hem de “laiklik”ten işte ancak bunların anlaşıldığının açığa çıkmasından (zavallı “laiklik!”) hiç gocunmadan- “fikir” diye ortalığa sürülüvermişti...</p>
<p>Sonrasını biliyorsunuz: AK Parti’nin bütün önemli girişimleri “İslami faşizm”in ayak sesleri olarak lanse edildi ve engellendi (2002 seçimlerinin ardından girişilen “yerel yönetimler reformu”, 2007 seçimlerinin ardından girişilen yeni anayasa hamlesi, vb.)</p>
<p>Her zaman söylediğim gibi, bütün bu başarılı engelleme faaliyetleri, “korkutularak siyaseten alıklaştırılmış” geniş “laik-kentli-çağdaş” kalabalıkların desteği sayesinde olabildi.</p>
<p>İnsanları belirli bir hedef doğrultusunda yönlendirmek için araç olarak onları korkutma yolunu seçerseniz, onların akıllarına değil duygularına hitap edersiniz. Böyle bir durumda savunduğunuz şeyi temellendirmeye çalışmanız da gerekmez, hatta tam tersine böyle bir çaba tehlikeli bile olabilir. En uygun yol, zaten korkmuş ve belirli bir kıvama gelmiş kitleleri korkutmaya devam etmektir.</p>
<p>Ben bu yazıyı yazarken, <i>Taraf </i>okuru Celal Armangil’den bir e-posta geldi. Okurumuz, geçtiğimiz haftalarda “demokrasi karşıtı propaganda amacıyla gençler arasında dolaştırıldığını” söylediği bir köşe yazısını göndermişti bana. 11 Nisan 2007 tarihli yazı <i>Vatan</i>’da yayımlanmıştı ve sahibi Zülfü Livaneli’ydi. Yazı, yukarıdan beri anlatmaya çalıştığım “öcü siyaseti” için mükemmel bir örnek niteliğindeydi. 27 Nisan muhtırasına iki hafta kala kaleme aldığı yazısında Livaneli hiçbir temellendirme girişiminde bulunmaksızın Türkiye’nin on yıl sonrasını tahmin ediyordu. Ama ne tahmin! Livaneli’ye göre, “Toplum sistemli eğitimle dönüştürülmüş olacağı için, Cumhuriyet’in kuruluş yılını bile hatırlayan kalmayacak”tı. </p>
<p><b><br/>“Kartaca yıkılmalıdır” da test edilecek</b></p>
<p>Şimdilerde, referandumda “evet”lerin ağır basması ihtimali karşısında ne olacağına dair benzer tahminlerde bulunuluyor. Atış serbest. Fakat ben birinciliği 9 temmuz tarihli; “Demokratlar, hemen kolları sıvayın, sonra dövünürsünüz” başlıklı; “eğer bu anayasa değişikliği referandumdan geçerse hiç kuşkunuz olmasın Türkiye faşizme gider” hükümlü yazısı nedeniyle <i>Hürriyet </i>yazarı Tufan Türenç’e veriyorum.</p>
<p>“Öcü siyaseti” bu tür çıkışlarla çıtayı yükselttikçe, 12 eylüldeki referandum da ister istemez bu siyasetin hâlâ etkili olup olmadığının test edileceği bir görünüme bürünüyor.</p>
<p>Bu referandumda, en mükemmel formülasyonunu <i>Cumhuriyet </i>yazarı Oktay Akbal’da ve <i>Hürriyet</i> (şimdi <i>Habertürk</i>) yazarı Bekir Coşkun’da bulan “AK Parti doğası gereği ‘uygarlık” yolunda herhangi bir adım atamaz, dolayısıyla yaptığı her şeye otomatik olarak karşı çıkılmalıdır” yaklaşımı da test edilecek... Kısaca hatırlayalım:</p>
<p>“Roma tarihinde bir senatörden sık sık söz edilir. Bu senatör, toplantılarda hangi konu açılırsa, hangi sorun söze gelirse bir tek cümle söylermiş: ‘Kartaca yıkılmalıdır.’ Roma’nın büyük düşmanı Kartaca’ydı. Bu düşman yıkılmadan, ezilmeden Roma, huzuruna, barışa, güvenliğe kavuşamayacaktı. Biz de ‘AKP iktidarı yıkılmadan Türkiye’nin hiçbir sorunu çözülemez’ diyenlerdeniz.” (Oktay Akbal, <i>Cumhuriyet</i>, 10 Ağustos 2003).</p>
<p>“Sanatçılar zeki insanlardır; toplumuna ortaçağ yaşamını öneren, modern hayata karşı çıkan, laikliği bir kenara itip dinciliği referans alanların ‘iyi bir şey’ yapamayacaklarını bilir...” (Bekir Coşkun, <i>Hürriyet</i>, 22 Ağustos 2009).</p>
<p>Bakalım “öcü siyaseti” ve onun doğal bir uzantısı olan “Kartaca yıkılmalıdır” tezi 12 aylülde nasıl bir sınav verecekler?</p>
<p><b><br/>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/alper-gormus/makale-ocu-siyaseti-ve-referandum.htm), [web.archive.org (arşiv bağlantısı)](http://web.archive.org/web/20100725004052/http://www.taraf.com.tr:80/alper-gormus/makale-ocu-siyaseti-ve-referandum.htm)
