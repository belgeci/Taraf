# Hürriyet’in “Büyük ıstırap içindeyim” manşeti ve bir hak teslimi.../22.02.2008

*Alper Görmüş 21.02.2008*

<div class="yazi">15 şubat tarihli, “Cımbızlama meşru bir gazetecilik pratiğidir, fakat böylesi değil!” başlıklı yazımla ilgili olarak bir hak tesliminde bulunmak istiyorum.
O yazıda, eski Cumhurbaşkanı Süleyman Demirel’in, kendisini ziyaret eden Doğru Yol Partisi yöneticilerine hitaben yaptığı konuşmayı haberleştiren dört gazetenin (Hürriyet, Cumhuriyet, Akşam, Zaman) metinlerini karşılaştırmış, ilk üçünün haberi bir tür “cımbızlama”yla sunduklarını, fakat giriştikleri işin gazetecilik pratiğindeki meşru cımbızlama sınırlarını ihlal ettiğini yazmıştım.
Önce, o yazıyı okumayanlar için eleştirimi özetlemeye yetecek kadar bilgi aktarayım size: Demirel, konuşmasında, biri ya da öbürü okurlardan esirgendiğinde “haber gizleme” damgasını hak edecek iki önemli noktaya işaret ediyordu: 1. Türbanla ilgili olarak Meclis’ten geçirilen Anayasa değişiklikleriyle ülke bölünmüş bir manzara içine girmiştir. 2. Rektörler, yasayı beğenmese de yasaya karşı gelme gibi bir eylem içinde olmamalıdırlar.
Hürriyet, Cumhuriyet ve Akşam başlıklarını “ülkenin bölünmesi” teması üzerine kurmuş, “rektörler” faslından ise haberlerinin içinde dahi söz etmemişlerdi. Buna karşılık Zaman, başlığını “rektörlere uyarı”dan vermiş, Demirel’in “halkı böldünüz” çerçevesindeki sözlerine ise haberin içinde yer vermişti.

“Haberi ajanstan aldık”

Yazımda, bir gazetenin, uzun bir konuşmadaki bazı bölümlere “haber değeri” görmediği için yer vermemesinin onun editoryal hakkı olduğunu belirttikten sonra, eleştirimi şöyle bağlamıştım: “Sizce bu üç gazete gerçekten de ‘haber değeri’ görmediği için işin bu yanını okurlarına iletmemiş olabilirler mi? Eğer böyle diyorlarsa, yeminle, başka hiçbir şey sormadan özür dileyeceğim kendilerinden. Ama bunu yüksek sesle söylemeleri ve herkesin duyması koşuluyla...”
Hürriyet yazıişlerinden, arkadaşım Necdet Açan kendilerinin o gün Demirel’in evine muhabir göndermediklerini, haberi Anadolu Ajansı’ndan aldıklarını ve ajansın haberinde “rektörler” faslının olmadığını bildirdi bana. Necdet Açan, Anadolu Ajansı’nın haber metnini de gönderdi, gerçekten de haberde bu yönde hiçbir bilgi yoktu. Peki, Zaman’ın haberindeki bu bilginin kaynağı neydi? Necdet, Zaman’ın haberinde, Demirel’in “rektörler”le ilgili sözlerinin “bir gazetecinin sorusu üzerine” sarf edildiğini hatırlatarak, Hürriyet’in elinde bu bilginin olmayabileceğini hesaba katmam gerektiğini söylüyor.
Doğru, ben “bir gazetecinin sorusu üzerine” cümlesini fark etmediğim için, böyle bir spekülasyon da geliştiremedim zihnimde.
Bu haberin nasıl geliştiğini Zaman’daki meslektaşlarıma da sordum. Onlar, haberi hem Anadolu Ajansı’ndan hem de Cihan Haber Ajansı’ndan aldıklarını ve kendi sunumlarını iki haberi birleştirerek yaptıklarını anlattılar bana.
Son söz: Hürriyet’in haberinde kaynak olarak Anadolu Ajansı’nın kullanıldığı net olarak belirtiliyor. Belirtilmeseydi, benim, “Nereden bileyim, bu durumda haberi doğrudan siz izlediniz diye düşündüm” deme hakkım olurdu. Böyle olmadığına göre, şöyle düşünmeliydim: “Gazete haberi bir ajanstan almış, belli ki muhabir göndermemiş, bu durumda problem ajanstan kaynaklanıyor olabilir.”
Cevabı verilmemiş son bir nokta daha var: Anadolu Ajansı muhabiri, “bir gazeteci”nin sorduğu o soruya Demirel’in verdiği cevabı haberine neden eklemedi? Önemsiz gördüyse, büyük bir değerlendirme hatası yapmış demektir. Yok, önemli olduğunu bildiği halde koymamışsa haberine, çok fena!</div>

Kaynak: [taraf.com.tr](http://www.taraf.com.tr:80/alper-gormus/makale-hurriyetin-buyuk-istirap-icindeyim-manseti-ve-bir.htm), [web.archive.org (arşiv bağlantısı)](http://web.archive.org/web/20101115130841/http://www.taraf.com.tr:80/alper-gormus/makale-hurriyetin-buyuk-istirap-icindeyim-manseti-ve-bir.htm)
