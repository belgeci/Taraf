# İddianamede “kriminal”in dışında da çok önemli şeyler var...

*Alper Görmüş 01.08.2008*

<div class="yazi">
<p>Hafta başında <i>medyakronik.com</i> için kaleme aldığım bir yazıda “İddianame haberciliği”nin kimi sorunlarına değinmeye çalışmıştım. Bugün bu yazıda, orada ifade ettiğim noktaları biraz daha açmak istiyorum. Şöyle diyordum o yazının giriş bölümünde:</p>
<p>“Bugünlerde gazete binalarında harıl harıl bir iddianame mesaisi var. Herkes ilginç bir bölüm yakalayıp gazeteye yapıştırma peşinde. Bu gerekli, ama artık bir adım daha atmanın zamanı geldi.</p>
<p>“Kolay değil, 2.500 sayfalık bir metinden söz ediyoruz; böyle olunca, Ergenekon iddianamesi gazeteciler için hem devasa bir kaynak rolü oynuyor hem de onları asli işlevleri olan ‘eşeleme-deşeleme’den ırak tutuyor. İlk birkaç gün için ‘kes-yapıştır’la yetinmeyi anlayabiliriz, fakat artık gazetecilerin bu metindeki yeterince açılmamış iddiaların peşine düşüp kendi haberlerini üretmeleri gerekiyor.</p>
<p>“Ergenekon iddianamesinin dallı budaklılığı, hazırlanışının uzun sürdüğüne ilişkin eleştirilerdeki haklı noktalar bir yana, savcıların aslında daha da uzun bir zaman dilimine ihtiyaç duyduklarını gösteriyor. Bunu, ‘dallı budaklılık’ın yanı sıra, bazı iddialarla ilgili olarak gösterilmesi gereken kimi ilave çabaların gösterilmemiş, gösterilememiş olmasından da anlıyoruz. Bu durumda gazetecilere düşen iş, iddianamedeki bu türden iddiaların peşine düşmek ve onları ya geliştirmek ya da hükümsüzlüğünü göstermek olmalı.”</p>
<p>Bu satırları, iddianamedeki kriminal bölümlerin haberleştirilmesiyle ilgili olarak yazmıştım. Cuma günü, işin bu yanını bir örnekle anlatacağım. </p>
<p>Bugün ise iddianamedeki “kriminal” olmayan bölümlerin önemine dikkat çekmeye çalışacağım. </p><b>
<p>“Kriminal”in dışında...</p></b>
<p>İddianamedeki “kriminal” bölümlerin gazeteciler açısından çekiciliği ortada... Fakat ben o bölümlerin cazibesine tümüyle teslim olmayıp mesaisinin bir bölümünü de “kriminal”in dışındaki konulara ayırma sabrını gösterebilecek gazeteciler için de iddianamenin çok önemli bir kaynak olduğunu düşünüyorum. Şimdiye kadar iddia ya da spekülasyon düzeyinde tartışılan kimi meselelerin iddianamede yer alan “otantik” görüşme ve yazışmalar sayesinde adeta kanıtlandığını gösterebilmek, bir gazeteci için az şey mi? </p>
<p>Mesela “İlhan Abi”nin ve ulusalcıların, yüz bulmaları durumunda koyu anti-Amerikan konumlarından bir sıçramayla (diyalektik?) acayip bir Amerikancılığa terfi edecekleri konusunda şimdiye kadar bir sürü şey yazmış bir gazeteci olarak ben, iddianamedeki konuya ilişkin telefon görüşmelerinden çok heyecanlandım. Geçen yazım da bunun üzerineydi zaten. (Geçerken bir pişmanlığımı sizinle paylaşmak isterim: Ben, İlhan Abi ile <i>Cumhuriyet</i>’in genel yayın yönetmeni İbrahim Yıldız arasındaki telefon görüşmelerini <i>Hürriyet</i>’in haberinden aktarmakla büyük bir hata etmişim. Oysa onunla kifayet etmeyip iddianameye baksaymışım, Amerika’nın “dinciler”den elini çekip “ulusalcılar”a yönelmesi ihtimalinin İlhan Abi’de yarattığı çocuksu sevinci saptayabilecek, “çok önemli, çok önemli” derken bir el çırpmadığını da size aktarabilecektim. Bilmiyorum, belki de çırpmıştır.)</p><b>
<p>“Ordu içinde Alevi cuntası?”</p></b>
<p>Neyse... Şimdi anlatacağım taze örnekte <i>Hürriyet</i>’in ve öbür gazetelerin tuzağına düşmedim, açtım ilgili bölümün tümünü okudum ve neler gördüm neler...</p>
<p>Konumuz, yıllardır oradan buradan kulağımıza gelen “ordu içindeki Alevi cuntası” mevzuu... Gazeteler konuya, biliyorsunuz, “Geberesi kadın Sünni” suretinde girdi. <i>Hürriyet</i>’in aynı başlıklı haberinden aktarıyorum:</p><i>
<p>“İddianamenin 1619. sayfasında, dönemin bazı subaylarının ‘gizli bir toplantı’daki konuşma tutanaklarına yer veriliyor. Bu tutanakta, 1. Ordu Komutanlığı’ndan emekli Orgeneral Çetin Doğan’ın eski Başbakanlardan Tansu Çiller için ‘Geberesi kadın’ (...) dediği öne sürülüyor. İddianameye yansıyan bu bölüm özetle şöyle:</p>
<p>“...Devamında ‘VE GİZLİ TOPLANTIDA KONUŞMA NOTLARI!’ başlığı altında Genelkurmay Harekât Başkanı Korgeneral Çetin Doğan ile ile K.K.K.’lığı Eğt. ve Ok. D.Bşk.Tuğg. Volkan Kaplama arasında geçen; Çetin Doğan’ın ‘Türkiye’nin idaresi ordunun kontrolünde değil, darbe yapmayacağını yemin eden bir ordunun etkisi ne kadar olabilir, Tansu Çiller şu anda dini söylemleriyle rol yapıyor da olabilir, ciddi de olabilir. Çünkü geberesi kadın Sünni, Mesut Yılmaz için de aynı şey geçerli.” </p></i>
<p>Haberde hazır sayfası da verilmiş, buldum 1619. sayfayı ve neler gördüm neler. Size tadımlık bir-iki bölüm aktarıyorum (ordu içindeki “Alevi cuntası”nın “fikirleri” hakkında daha fazla bilgi için iddianame orada duruyor):</p>
<p>Çetin Doğan, sözlerini “Arkadaşlar çok çalışsın. Bizim olmayan bu devlet mutlaka bizim olacaktır, biz Türkiye’de İslam ile bağlantılı görülen ama bu dini tamamen değiştirecek bir Türkiye Aleviliği yaratmak zorundayız” diye bitirdikten sonra, Tuğg. Volkan Kaplama söz alıyor ve şöyle diyor:</p>
<p>“Gerçek laiklik ancak alevi toplumda gerçekleşir. Aptal komutanlar, her gün güdeme gelerek ülkedeki şeriatçı birikimi azaltarak bir müdahalenin önünü kesiyorlar, Doğu Paşa da ayrı görüşte...”</p>
<p>Bu sözler size, gizli bir toplantıda değil, bir samimiyet krizi sırasında medya aracılığıyla yüzümüze fırlatılan “Müdahale şartlarının olgunlaşması için anarşinin biraz daha artmasını bekledik” diyen komutanları hatırlatmadı mı?</p>
<p>Daha neler var neler ama, kusura bakmayın burada kesmek zorundayım, siz tembellik etmeyin, pişman olmayacaksınız; tekrar hatırlatıyorum, 1619. sayfa ve devamı...</p></div>

Kaynak: [taraf.com.tr](http://www.taraf.com.tr:80/alper-gormus/makale-iddianamede-kriminalin-disinda-da-cok-onemli.htm), [web.archive.org (arşiv bağlantısı)](http://web.archive.org/web/20100608214415/http://www.taraf.com.tr:80/alper-gormus/makale-iddianamede-kriminalin-disinda-da-cok-onemli.htm)
