# 1 Mayıs şiddeti: Çünkü AK Parti de miting sevmeyen bir partidir!

*Alper Görmüş 03.06.2008*

<div class="yazi">Adalet ve Kalkınma Partisi’nin (AK Parti) muhafazakârlığının toplumsal ve kültürel yansımaları üzerinde çokça düşünüyoruz da, nedense aynı muhafazakârlığın siyasi alandaki yansımaları üzerinde pek az duruyoruz. Oysa AK Parti’nin tipik sağ refleksleri en çok bu alanda uç verir. Geçenlerde Aktüel dergisi için kaleme aldığım Cemil Çiçek portresinde dile getirdiğim “siyasi demokrasi bize yeter” düsturu, birkaç küçük rezervle AK Parti için de geçerli:

“‘Siyasi demokrasi’, yani demokrasinin olmazsa olmaz kurumlarının (parlamento, seçimler, eşit ve genel oy vb.) varlığının demokrasinin varlığı anlamına geldiği siyasi rejim... Siyaseti sadece siyasetçilerin yaptığı, yurttaşların demokratik görevlerinin ‘oy vermek’ten ibaret olduğuna inanılan siyasi rejim... Cemil Çiçek, işte öyle bir demokrasinin inançlısı.”

Demokrasi perspektifi “siyasi demokrasi”yle sınırlı olan siyasetçiler ve siyasi partiler, toplumdan gelen taleplere pek yüz vermezler, çünkü kendileri toplum için en iyisini yapmaktadırlar zaten. Bu türden siyasi partiler, legal siyasi partilerin düzenledikleri miting, gösteri yürüyüşü vb. faaliyetler dışındaki toplumsal faaliyetleri de sevmezler; bir tür “zibidilik” gibi görürler, “ayaklar baş mı oluyor?” korkusuna kapılırlar.

1 Mayıs mitingine karşı AK Parti içinde doğan ve hızla büyüyen alerjinin nedeni de sadece buydu. Fakat ne oldu? Partiye hâlâ hâkim pederşahi zihniyeti ve biraz önce açıklamaya çalıştığım tipik sağ-muhafazakâr siyasi refleksi hiç hesaba katmayan kimi liberal-demokrat çevreler pek orijinal, fakat tümüyle geçersiz bir tahlil geliştirdiler: “AK Parti’nin sahneye koyduğu 1 Mayıs şiddeti, onun devlet içindeki otoriter-darbeci güçlere yaranma çabasının bir sonucudur. Böylece AK Parti, ‘gördüğünüz gibi biz de sizdeniz, gelin şu kapatma meselesini bir daha düşünün’ demektedir.”

Bizde âdet şöyle: Atarsın bir tahlil ortaya, sonraki günlerde gelişmeler tahlilini doğruluyorsa ne âlâ, onu tepe tepe kullanırsın, fakat gelişmeler tam tersi yönde olursa tahlilini bir daha ağzına almazsın.

30 mayıs tarihli yazımda, bu iddialı tahlilin üzerinden bir ay geçtikten sonra “gelişmeler”in hiç de tahlili doğrular yönde olmadığını hatırlatmış, bu tahlil sahiplerine bir soru sormuştum: 

1 Mayıs’taki şiddet neden acaba iddia edildiği gibi hükümete otoriter güçler karşısında nefes alma fırsatı vermedi de, tam tersine üzerindeki baskıyı daha da artırmanın araçlarından biri olarak kullanıldı?

Bu sorunun cevabının peşine düşebilecek arkadaşlarımız için, düşünme süreçlerinde kendilerine yardımcı olacağına inandığım iki sorum daha yer almıştı o yazının sonunda:

1) Siz, devlet içindeki otoriter-darbeci güçlerin sendikalara (hadi biraz daha tehlikeli bir laf edeyim, hatta 1 Mayıs gösterilerine) mesela 12 Mart ya da 12 Eylül generallerininkine benzer bir nefret beslediklerini mi düşünüyorsunuz?

2) Siz, devlet içindeki otoriter-darbeci güçlerin, hükümetin “Bakın, biz de devletin sopasını birilerinin kafasına indirebiliyoruz, yani biz de sizdeniz bir nevi” mesajının samimiyetine inanmaları için bu şiddetin kimlere yönelmesi gerektiğini gerçekten algılayamıyor musunuz?


Ahmet Çakmak: “Hepsi yalan söylüyor”

1 Mayıs gösterileriyle ilgili olarak benim gibi “tehlikeli” sularda yüzen bir yazarın daha olduğunu, konuyla ilgili taramalarım sırasında öğrendiğimi geçen yazımda söylemiştim. Birgün gazetesi yazarı Ahmet Çakmak’ın 3 mayısta kaleme aldığı “Hepsi yalan söylüyor” başlıklı yazının geniş bir bölümünü aktarayım önce: 

“1 Mayıs’ın öncesinde ve sonrasında hepsi, ‘ben daha fazla işçi dostuyum’ yarışına giren AKP de yalan söylüyor, CHP de yalan söylüyor, sosyalistler de... Neoliberal küreselleşme altında ve günümüz Türkiye’sinin koşullarında hangisi hükümet olsa beş aşağı beş yukarı aynı şeyi yapacak, eli mahkûm yapacak... Belki becerikli bir sosyalist hükümet olursa işçilere daha az zarar vermenin bir yolunu bulur ve geleceği kurtarmak bakımından iyi şeyler yapabilir, o kadar.

“Basın da yalan söylüyor. İşçiler neo-liberalizme karşı pankartlar açıyor, kimin borazanı olduğunu bildiğimiz TV’lerde kimin borazanı olduğunu bildiğimiz gazetelerin yazarları ve üst düzey yöneticileri, hepsi neo-liberalizmin şakşakçısı olan bu insanlar, işçiler lehinde hükümet aleyhinde konuşmalar yapıyor.

“Bir takım adamların Taksim’e giderken yolu polis tarafından kesiliyor, polis kıllarına dokunmuyor ve yan yoldan Dolmabahçe tarafına gönderiyor, aynı adam akşam televizyona çıkıp ‘bu faşizmdir’ diyor. Ya dayak yememişsin ya da sayı saymayı bilmiyorsun.

(...)
“Zaten bana sorarsanız bu iş baştan yalan. Her şeyi başlatan geçen sene alınan Taksim’e çıkma kararı oldu. Bu kararı, solun ve sendikaların görece zayıf olduğu bir dönemde kimler, aslında kafalarının içinde hangi filmleri çevirerek aldılar acaba, merak ederim.

“Bu arada yaşlı bir kadın, küçük bir çocuk ya da herhangi biri ölebilirdi. Kimin umurunda? Aslında birçok etkili, yetkili ve sosyalist kişi geçen yıl başlatılan bu Taksim macerasındaki tuhaflığı anladı ama kimse ‘biz bu Taksim işinde yokuz’ diyemedi. Bir Allahın kulu çıkıp da ‘biri ölürse bu sorumluluğu taşıyabilecek misiniz arkadaşlar’ diyemedi. Yemedi. Nerede bunlarda o cesaret? Nerede bu adamlarda ve kadınlarda ‘korktular, kaçtılar’ ithamlarını göğüsleyebilecek cesaret? Sürüden ayrılabilmek için koyun olmamak lazım.”

Yazı böyle... Bence, benim ifade etmeye çalıştığımdan çok daha fazlasını açıkça söylemese de imâ etmeye çalışan bir yazıydı bu. Tam Ahmet Çakmak’tan beklediğim gibi... Fakat Çakmak’ın bir sonraki yazısından anlıyoruz ki, bu yazı gazetesinde ciddi bir rahatsızlık yaratmış. Onu da okuyalım:

“’Hepsi yalan söylüyor’ yazısını gazeteye yolladıktan kısa bir süre sonra İbrahim Aydın ve Özgüç Çeçi bana böyle bir yazının, hele olayların hemen ertesinde pek uygun kaçmayacağını anlatmaya çalıştı. Ben buna rağmen durumu algılayamadım ve sadece bir dipnot ekleyerek yazıyı tekrar yolladım. ?imdi bu yazıdan dolayı özür diliyorum. Hemen söyleyeyim, yazıdaki yorumların hepsini şimdi de savunuyorum, her dediğimin arkasındayım. Ne var ki zaman geçtikten sonra yazabilirdim, daha farklı, daha dikkatli, daha özenli yazabilirdim. Yani okuyucuyu, okuyucunun ruh halini hiç kollamayan, kollamamakta ısrar eden bir yazı oldu. Bir başka yanı daha var: BirGün beni kolladı ama ben BirGün’ü kollamadım. Bu nedenlerle özür diliyorum.”

Bana gelince: Hayır, ben özür dilemiyorum. Olabilir, belki bazı okurlar 1 Mayıs’ta doğrudan maruz kaldıkları şiddetin etkisi altında öfkelendiler bana, fakat ben yine de Ahmet Çakmak gibi düşünmüyorum. “Biraz bekleseydim, sonra yazsaydım” gibi bir düşüncem katiyen yok.
Her şey zamanında!

Not: “Dinleme skandalı” ile ilgili değerlendirmelerim cuma gününe...

03.06.2008</div>

Kaynak: [taraf.com.tr](http://www.taraf.com.tr:80/alper-gormus/makale-1-mayis-siddeti-cunku-ak-parti-de-miting.htm), [web.archive.org (arşiv bağlantısı)](http://web.archive.org/web/20101115130743/http://www.taraf.com.tr:80/alper-gormus/makale-1-mayis-siddeti-cunku-ak-parti-de-miting.htm)
