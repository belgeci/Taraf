# Darbe Günlükleri ve davası: N’olmak ihtimali var?

*Alper Görmüş 16.01.2009*

<div class="taraf_structure_2col_1zq">
<div class="margen_n">



 <p>Bazı okurlar bir süredir şu anda Yargıtay’da olan “Darbe Günlükleri Davası”nın akıbetini soran e-postalar gönderiyorlar bana. Ergenekon soruşturması ve davasının onuncu dalgasını izleyen şu günlerde de gazetelerde ve televizyonlarda sık sık Ergenekon’un 2003-2004’teki darbe girişimlerine bağlanıp bağlanmayacağı konusunda spekülasyonlar yapılıyor. Bugün bu spekülasyonlar hakkındaki fikirlerimi aktarmak, ayrıca da davalar hakkında (“davalar” diyorum, çünkü beraatımla sonuçlanan “hakaret ve iftira” davasından hemen sonra Özden Örnek hakkımda bir de tazminat davası açmıştı) sizleri bilgilendirmek istiyorum. <br/><br/>Geçtiğimiz salı günü gerek <i>CNNTürk</i>’teki (Ahmet Hakan) gerekse de <i>NTV</i>’deki (Can Dündar) Ergenekon ve onuncu dalga tartışmalarının final bölümlerinde Darbe Günlükleri vardı... Tartışmacılar, darbeye zemin hazırlayanlar varsa, darbecilerin de olması gerektiğini hatırlatarak bütün bu dalgaların 2003 ve 2004’teki darbe girişimlerinin sorgulanmasına varması gerektiğini savundular. Gazetelerde de, Gölbaşı’ndaki cephanenin Temmuz 2004 tarihli gazetelere sarılı olarak bulunmasının bu açıdan bir anlam taşıyor olabileceğini savunan yazılar okudum. Bunlardan sonuncusunda Umur Talu (<i>Sabah</i>, 14 ocak) “(Bence) 2004, Gölbaşı’ndaki cephanelikteki ‘Temmuz 2004’ tarihli gazetelerin de işaret ettiği önemli tarihti” diye yazdı. <br/><br/>Şu son bir haftada telefonla katıldığım çok sayıdaki televizyon programında bu çerçevede bana da çok sayıda soru soruldu: Diyelim yakalananlar gerçekten de darbe kışkırtıcıları... Peki, darbeciler nerede? İkinci soru: Şener Eruygur ve Hurşit Tolon var da mesela Özden Örnek niye yok, ya da dönemin öbür komutanları? (Bu soru yukarıda andığım programlarda da dile getirildi.) <br/><br/>Ben bu sorulara, Ergenekon’da gözaltına alınanların ideolojisiyle 2003-2004 darbe girişimlerinin ardındaki ideoloji arasındaki devamlılığın apaçık olduğu; fakat ikisi arasında organik bir devamlılık bulunduğuna dair elimizde yeterli delillerin olmadığı cevabını veriyorum (meğerki bizim bilmediğimizi savcılar biliyor olsun). <br/><br/>Peki, neden Eruygur ve Tolon içerde de öbürleri değil? Benim cevabım: Savcının elindeki deliller, 2003-2004 girişiminin başarısızlıkla sonuçlanmasından sonra Eruygur ve Tolon’un Ergenekoncularla birlikte hareket ettiğini gösteriyor olabilir. Bu iki emekli orgeneral Ergenekon soruşturması çerçevesinde bu nedenle tutuklanmışlardır, öbür emekli orgeneraller ise Sarıkız’ı rafa kaldırdıktan sonra bir daha bu türden girişimlerden uzak durmuşlardır. (Söylemeye gerek yok, eğer gerçek buysa, bu 2003-2004 darbe girişimlerinin ayrıca kovuşturulmasının önünde bir engel teşkil etmez.)<b> <br/><br/><font size="3">Tazminat davası düştü...</font></b> <br/><br/>Hukuki süreci kısaca hatırlatayım: Eski Deniz Kuvvetleri Komutanı Orgeneral Özden Örnek’in hakkımda açtığı “hakaret ve neşren iftira” davası 10 Nisan 2008’de beraatla sonuçlanmıştı. Ben, “Suçun yasal unsurları oluşmamıştır, gazetecilik görevinin gereğini yerine getirmiştir” diye özetleyebileceğim gerekçeye itiraz etmiş, davayı temyize götüreceğimi duyurmuştum. Öyle de oldu. Yanlış anlaşılmasın: İtiraz ettiğim şey “beraat” değil “beraatın gerekçesi”ydi. Çünkü ben, Günlükler’in mahkeme tarafından incelenmesini, bu incelemenin neticesinde bu metnin gerçek olduğunun kabul edilmesini ve dolayısıyla ortada bir “hakaret ve iftira”nın bulunmadığına hükmedilmesini istiyordum. <br/><br/>Hatırlayacaksınız, duruşma savcısı da Günlükler’in gerçek olma ihtimalinin yüksekliğine dikkat çekerek, “sanığın ispat hakkı ihlal edilmiştir” gerekçesiyle davayı kendi açısından temyiz etmişti. Aynı şeyi Özden Örnek tarafının yaptığını da ilave edeyim... <br/><br/>Bu arada, beraat kararından hemen sonra kamuoyunda pek bilinmeyen bir gelişme daha oldu: Özden Örnek, hakkımda 10 milyar YTL’lik tazminat davası açtı. Davanın celbinin bana gelmemesi üzerine geçtiğim günlerde konuyu soruşturdum ve öğrendim ki, “Tazminat davasını açan taraf davasını takip etmediği için” dava 3,5 ay sonra düşmüştü. <br/><br/>Haber böyle. Yorumunu siz yaparsınız artık.<b> <br/><br/>-------------------------------------------</b> <br/><br/><font size="4">Meslektaşlar YARSAV’ın dernek olduğunu biliyor mu?</font> <br/><br/>Valla ben hiç emin değilim. Bilselerdi, YARSAV adına yapılan açıklamaları sanki “Yargı” resmî görüşünü açıklamış gibi sunmazlar, militan başkanının her konuşmasına bu kadar cömert hacimler ayırmazlardı diye düşünüyorum. <br/><br/>Acaba diyorum, meslektaşlarımız derneğin afili adına kanıp bir yanılsama içine mi giriyorlar, yoksa Yargıçlar ve Savcılar Birliği’ni, kanunla düzenlenmiş bir devlet kurumu olan Hâkimler ve Savcılar Kurulu’yla mı karıştırıyorlar? <br/><br/>Bir ihtimal daha var: Bazı meslektaşlarımızın da YARSAV’ın bir dernek olduğunu bal gibi bildiklerini, fakat sıradan insanların zihinlerinde varolduğundan emin olduğum bu yanılsamadan faydalanmak için “ses etmediklerini” ciddi ciddi düşünüyorum. <br/><br/>Derneğin başkanına gelince... Benim için kendileri, 9 Haziran 2008 tarihli <i>Hürriyet</i>’te çıkan “Anayasa Mahkemesi’nin türban kararı” yorumundan sonra bir hukukçudan ziyade bir militandır! Sonraki aylarda kendisini izlerken, 9 hazirandaki hükmümde ne kadar haklı olduğumu anladım. <br/><br/>Eminağaoğlu, <i>Hürriyet</i>’in o sayısında Anayasa Mahkemesi’nin TBMM’nin “türbanın üniversitelerde serbestçe kullanılması”nı mümkün kılacak anayasa değişikliğini iptal eden kararını yorumluyordu. Biliyorsunuz, Anayasa’nın 148. maddesi, Anayasa Mahkemesi’nin TBMM’nin yaptığı Anayasa değişikliklerini ancak şekil yönünden denetleyebileceğini belirtir. Tam olarak da şöyle der: <br/><br/>“Anayasa Mahkemesi, kanunların, kanun hükmünde kararnamelerin ve Türkiye Büyük Millet Meclisi İçtüzüğünün Anayasaya şekil ve esas bakımlarından uygunluğunu denetler. Anayasa değişikliklerini ise sadece şekil bakımından inceler ve denetler.” <br/><br/>Maddenin devamında “şekil”den neyin kast edildiği hiçbir yoruma açık olmayacak şekilde şöyle belirtilir: <br/><br/>“Kanunların şekil bakımından denetlenmesi, son oylamanın öngörülen çoğunlukla yapılıp yapılmadığı; Anayasa değişikliklerinde ise, teklif ve oylama çoğunluğuna ve ivedilikle görüşülemeyeceği şartına uyulup uyulmadığı hususları ile sınırlıdır.” <br/><br/>Yani: 1. Teklifi veren milletvekili sayısı, şart koşulan asgari sayıyı karşılıyor mu? 2. Oylamada olumlu oy verenler, şart koşulan asgari sayıyı karşılıyor mu? 3. İvedilikle görüşülmemesi şartına uyulmuş mu? Bu kadar. Bunun için hukuk bilmek gerekmiyor, ilkokul seviyesinde Türkçe bilmek yeter. <br/><br/>Şimdi de sözünü ettiğim <i>Hürriyet </i>sayısında Ömer Faruk Eminağaoğlu’nun bu maddeyi nasıl yorumladığına bakalım. Haberden aktarıyorum: <br/><br/>“Anayasa’nın 148’inci maddesinde yer alan ‘teklif ve oylama çoğunluğu’ ifadesinin ‘teklif çoğunluğu ve oylama çoğunluğu’ olarak algılanmaması gerektiğini belirten Eminağaoğlu, bu maddeye dayanarak, Anayasa Mahkemesi’nin hem teklif için yeter sayının olup olmadığı hem de teklif edilen metnin Anayasa’ya uygun olup olmadığı yönünden de inceleme yapabileceğini kaydetti.” <br/><br/>Gözümüzün içine bakarak, Türkçenin de ırzına geçmeyi göze alarak böyle bir “yorum” yapan bir hukukçunun bundan sonraki çıkışlarını ciddiye almak mümkün mü? Ben almadım, bundan sonra da almayacağım. <br/><br/>Zaten nedense YARSAV deyince benim aklıma, <i>Nokta</i>’da fâş ettiğimiz Genelkurmay İstihbarat raporunda dile getirilen “Sivil toplumu geliştirme faaliyetleri” geliyor. Hele ki Cumhuriyet mitinglerinden ve Nisan muhtırasından iki ay sonrasına denk gelen kuruluş tarihini (Haziran 2007) hatırlayınca...</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/3566.htm), [web.archive.org (arşiv bağlantısı)](http://web.archive.org/web/20091205085307/http://www.taraf.com.tr:80/makale/3566.htm)
