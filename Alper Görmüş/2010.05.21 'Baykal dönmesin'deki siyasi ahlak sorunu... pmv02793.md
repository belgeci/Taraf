# ‘Baykal dönmesin’deki siyasi ahlak sorunu...

*Alper Görmüş 21.05.2010*

<div class="yazi"><p>CHP’li milletvekilleri ve il başkanlarının sadece üç-beş gün içinde “Baykal’dan başkası aday olmasın”dan “Baykal aday olmasın”a sıçramaları, 2007’nin sonunda <i>Aktüel</i> için yazdığım Deniz Baykal portresini hatırlattı bana. O yazının spotunda şöyle demiştim:</p>
<p>“‘Laik cumhuriyet değerlerinin yılmaz savunuculuğu’nu, yere göğe sığdırılamayan köşe yazarlarından çok daha iyi yapıyor. Fakat sosyal-demokrat statükocular ondan aynı anda ‘iktidar’ da isteyince olmuyor; olmayınca, kendi günahlarını ona ihale edip rahatlıyorlar. Deniz Baykal: Laikçiliğin İsa’sı...”</p>
<p>Baykal şimdiye kadar tam cumhuriyet mitinglerine katılanların, tam CHP milletvekillerinin, tam CHP il başkanlarının istediği gibi siyaset yaptı, onların istediği gibi konuştu. Şimdi ise, “onun yüzünden iktidar olamadık” imalarıyla, doğrusu siyasi ahlak çerçevesinde çok düşük bir profil çiziyor. </p>
<p>Üç yıl önceki Baykal portresinin işin bu yanını ilgilendiren bölümünü, gördüğüm lüzum üzerine sizin de dikkatinize sunuyorum...</p>
<p>Sizi portreyle başbaşa bırakmadan önce küçük bir not: “Kaset” hadisesinden birkaç gün sonra bu köşede kaleme aldığım bir yazıda, o âna kadar “Baykalcılık”a en küçük bir eleştiride bulunmayan bazı köşe yazarlarının bir anda “Baykal istifa”cı kesilmelerindeki çelişkiye işaret etmiş, yeni liderin, kaset komplocularının arzuladıkları gibi “Baykalcılık” dışında bir hat izlemesi durumunda kendilerinin ne yapacağını sormuştum. </p>
<p>Derya Sazak, aynı çelişkiye haberleriyle işaret eden <i>Taraf</i>’ı ve beni “kaseti görmezden gelmek” ve Baykal’dan yana “Taraf olmak”la (ki yazının başlığı da böyleydi) suçlayan bir yazı yazdı (<i>Milliyet</i>, 13 mayıs). Yazısının son cümlesi ise kendinden menkul bu tesbitin kaynağının ne olabileceğine ilişkin bir tahmine ayrılmıştı: “Acaba Gülen’in ‘samimi üzüntü ve desteğinin’ Baykal tarafından ifadesinin ‘olayları görmezden gelmede’ etkisi olabilir mi?”</p>
<p>Derya Sazak’tan ve benim yazımdan “Baykal destekçiliği” türeten başkaları varsa onlardan da rica ediyorum: Lütfen yukarıdaki satırlardan ve şimdi okuyacağınız portre özetinden böyle tuhaf sonuçlar çıkarmayınız. Rica ediyorum, Baykal destekçiliği kim, ben kim... Ben başka bir şey anlatmaya çalışıyorum. Lütfen anlamaya çalışınız. </p>
<p><b><br/>“Köşe yazarı olsa tapılacaktı, lider olarak taşlanıyor...” (<i>Aktüel</i>, Ekim, 2007)</b></p>
<p><i><br/>İnternet forumlarında, sözlüklerde Cumhuriyet Halk Partisi (CHP) Genel Başkanı Deniz Baykal hakkında yazılmış irili ufaklı binlerce değerlendirme okudum. Bunların çok ama çok büyük bir ekseriyeti (kabaca yüzde 90’ı) öfke doluydu, gene hemen hepsi Baykal’ı istifaya çağırıyordu. (Unutmayın, 22 Temmuz 2007 seçimlerinin birkaç ay sonrasında kaleme alınmıştı bu portre –A.G.)</i></p>
<p><i><br/>Değerlendirmeler, sahiplerinin siyasi kimlikleri hakkında az çok bilgi veriyordu ama ben başka bir şey daha yaptım: Kimliklerini “solcu, sosyal demokrat, laik” vb. sıfatlarla anabileceğimi düşündüğüm kişilerin başka konularda neler yazdıklarına baktım. Sonuç çok ilginçti: Hepsi Deniz Baykal gibi konuşuyordu. Varsa yoksa cumhuriyet değerleri elden gidiyor, laiklik elden gidiyor, şeriat geliyor... Birkaç istisna dışında hiçbirinde çağdaş bir solculuğun salt kaba bir laiklik savunuculuğuna indirgenemeyeceğine ilişkin en küçük bir eleştiri dahi yoktu. Hepsi Bekir Coşkun, Emin Çölaşan hayranıydı ve hepsi AK Parti’ye bakınca “irtica”dan başka bir şey görmüyordu. </i></p>
<p><i><br/>O kadar ki, Deniz Baykal, “Bu ordu hâlâ ne bekliyor” diye hayıflanan “solcu” tiyatrocu Ferhan Şensoy’a bile yaranamamıştı: “Yakında CHP’yi C, H ve P şeklinde üçe bölerek muradına erecek.”</i></p>
<p><i><br/>Baykal’ın içinde bulunduğu hali düşündükçe bir mazlum portresi çıkıyor karşıma, baştan hiç hesap etmemiştim bunu. </i></p>
<p><i><br/>Gelin birlikte gözden geçirelim: Bir sosyal demokrat parti lideri düşünün, taraftarları kendisinden sadece laikliğin, cumhuriyet değerlerinin, üniter devletin elden gittiğine ilişkin sözler duymak istesin... Ve daha önemlisi, gazetelerde şu türden haberler okuduğunda “sen nasıl sosyal demokratsın” diye sormasın:</i></p>
<p><i><br/>Şemdinli iddianamesi: “Baykal, ‘Bu, Türk Silahlı Kuvvetleri’ne darbe girişimidir’ dedi.”</i></p>
<p><i><br/>TCK 301. madde: “Baykal, ‘Başbakan, Türkiye’de Türk kimliğine hakaret etmeyi serbest bırakmanın ayıbına ortak arıyor. Benim cevabım ise başka kapıya’ dedi.”</i></p>
<p><i><br/>Ermeni Konferansı: “Baykal, Ermeni Konferansı’nı düzenleyen aydınlara çok sert çıktı. Toplantıyı ‘angaje’ olarak nitelendirdi, konferansçılara ‘Kaç kişisiniz’ dedi.”</i></p>
<p><i><br/>Milliyetçilik: “Milliyetçilik Türk toplumunun çimentosudur.”</i></p>
<p><i><br/>Tamam, statüko tanrısı ete kemiğe bürünmüş, Deniz diye görünmüştür de, hangi “Baykal istifa”cı sosyal demokrat itiraz etmiştir buna. Daha iki hafta önce Gülsün Bilgehan Toker Vatan gazetesine verdiği söyleşide nasıl bir “Baykal’sız CHP” özlediğini şöyle anlatmamış mıydı?</i></p>
<p><i><br/>“Yeni kuşaklar son 30 yılın CHP’sini biliyorlar. Oysa CHP, Cumhuriyet’i kuran parti ve 1940’ların, 50’lerin, 60’ların, 70’lerin CHP’si farklı. Zaten CHP’nin şu andaki ilkelerinde, programlarında hiçbir sorun yok. Onlar olduğu gibi kalmalı ve korunmalı. 30 senedir süren yönetimde bir eksiklik var galiba.” <br/>Ne âlâ! Bir siyasi liderden asla iktidar olamayacak bir programı savunmasını iste, o lider bunu layığıyla yapsın ve iktidar her seferinde biraz daha uzaklaşırken sen ona demediğini bırakma.</i></p>
<p><i><br/>Diyebilirsiniz ki, bıraksın madem, çekip gitsin. Ben de öyle diyorum zaten ve bunu yapmadığı için de ona en küçük bir sempati bile duyamıyorum. Sempati duyamayacağım bir mazlum portresi: Hiç düşünemezdim böyle bir şeyi...”</i></p>
<p><i> </i></p>
<p> </p>
<p><i> </i></p>
<p>‘Ey yargı aktörleri...’</p>
<p><i><br/>Terörle Mücadele Kanunu (TMK) Mağduru Çocuklar İçin Adalet Çağırıcıları, doğrudan doğruya yargıya seslenen bir metin kaleme aldılar. Metnin tamamını yayımlamak isterdim, fakat yerim dar. Aşağıda okuyacağınız metin, benim bu mektuptan seçtiğim bazı bölümlerden ibarettir: </i></p>
<p>Ey yargı aktörleri; “terörist çocuk” olur mu? Demokratik Hukuk Devletlerinde yargı çocuklara terörist muamelesi yapabilir mi ya da çocukları terörist eylemlerden cezalandırabilir mi? </p>
<p>(...)</p>
<p>Ulusal hukukumuzun üstünde yer alan uluslararası sözleşmelere göre; 18 yaşından küçük insanların suçları ne olursa olsun çocuğun yüksek yararı ve saygınlığı odağında yargılamaları çocuklara özgü mahkemelerde yapılması gerekirken; 18 yaşından küçüklere terörist suçlamalarının yöneltilmesi, cezalandırılmaları ve Terörle Mücadele Kanunu’nun 9. maddesine göre ağır ceza ve özel yetkili ağır ceza mahkemelerinde yargılanmaları ve yargılamaların tutuklu olarak sürdürülmesi Anayasa’nın 90. maddesinin açık ve net ihlalidir. Ülkemizin tarafı olduğu evrensel sözleşmelerin ortaya koyduğu temel ilkelere göre, 18 yaşından küçüklerin dünyada henüz bir ortak tanımı bulunmayan etnik, dinî, ideolojik, siyasi veya felsefi referanslı terör örgüt üyeliği ya da terör örgütü adına veya lehine suç işleme gibi olayların ve “Devletin anayasal düzenini yok etmek, TBMM’yi ortadan kaldırmak, Cumhuriyet’in niteliklerini veya siyasi düzeni değiştirmek” gibi suçların politik muhtevası, amacı ve sonuçları konusunda fikirlerinin olması ve bu fikirlerini oluşturacak soyutlama yetilerinin ve bilişsel yeterliliklerinin bulunmadığı kabul edilmiştir. </p>
<p>(...)</p>
<p>Yine ulusal kanunlara göre; 18 yaşından küçüklerin seçme hakları bulunmamaktadır. 18 yaşından küçükler herhangi bir sözleşmenin tarafı olamazlar. Ey yargıçlar; o halde aynı hukuk sisteminde seçme ve sözleşme yapma hakkı dahi tanımadığınız 18 yaşından küçüklerin terör, terörizm, terörist gibi kavramların ayırdında olduklarını varsaymanız iki farklı hukuk sisteminin doğması değil midir?</p>
<p>Yargı aktörleri, sayıları dört bine varan TMK Mağduru Çocuklar’ın yarısının dosyalarında somut delil bulunmadığı halde, nasıl iddianameler hazırlanmış, davalar açılmış, duruşmalar yapılmış, cezalar verilmiş ve Yargıtay bu cezaları onamıştır? Avukatların Anayasa’ya aykırılık dilekçeleri neden Anayasa Mahkemesi’ne havale edilmemiş, işleme bile konulmamıştır?</p>
<p>Yargı aktörleri, inandığınız hukuk sistemini ve adına kararlar verdiğiniz toplumu ikiye bölmekten vazgeçin... Terörle Mücadele Kanunu ile bu toprakların bir kısım çocuklarını ideolojiyi adalete önceleyen bir zihniyetle çifte istisnaya tâbi tutmaya ve onları hukuksuz bırakmaya son veriniz...</p>
<p><b><br/>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/alper-gormus/makale-baykal-donmesin-deki-siyasi-ahlak-sorunu.htm), [web.archive.org (arşiv bağlantısı)](http://web.archive.org/web/20100524143506/http://www.taraf.com.tr:80/alper-gormus/makale-baykal-donmesin-deki-siyasi-ahlak-sorunu.htm)
