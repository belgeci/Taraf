# Bu gidişata dikkat, Radikal Hürriyet olmasın!

*Alper Görmüş 28.03.2008*

<div class="yazi">Geçenlerde, Reha Muhtar’ın, bir televizyon dizisinden yola çıkıp Türkiye’ye şeriatın gelmekte olduğunu “gösterdiği” yorumundan hareketle, beni en fazla güldüren şeyin işte bu türden “parodi gibi ciddi yorumlar” olduğunu yazmıştım. Geçenlerde bunun “haber” versiyonunu Radikal’in manşetinde gördük: “Bu gidişata dikkat, Türkiye Denizli olmasın” başlıklı parodi-haber, salı günkü Medyaironik’e yetişmedi, ama bugün için kesip ayırmıştım. Manşetin yayımlandığı günün akşamı, eski Taraf muhabiri yeni Taraf okuru Banu Uzpeder’den bir e-posta aldım. Ek’inde, bu manşeti ele alan mükemmel bir eleştiri vardı. Banu’ya teşekkürlerimle sizi “Bir gazetecilik mahareti: Sinekten yağ, söylentiden haber...” başlıklı yazıyla baş başa bırakıyorum: 

Merkez medyanın son günlerdeki en yoğun mesailerinden birisi, Denizli’ye ne zaman irtica geleceği... İlk elden verilen örnekler hep aynı: Öğrencilerin okullara türbanlı girmesi, Belediye ile Müftülük’ün ortaklaşa düzenledikleri “Kutlu Doğum Haftası”, işletmelerin içki ruhsatlarının iptal edilmesi... Ancak tam da bu günlerde, yani Ergenekon soruşturmasının başladığı, AK Parti’ye kapatılma davasının gündeme geldiği, yine Ergenekon soruşturması kapsamında, bir parti başkanı, bir başyazar ve bir eski rektörün gözaltına alınmasını, İşçi Partisi’ne yapılan baskında Yargıtay’a saldırı planlarının ele geçirildiği haberlerini takip eden günlerde bu haberlerin yoğunlaşması, Türkiye’de gündemin nasıl işlediğinin bir göstergesi. Çünkü, haberlerdeki örneklerde verilen en yakın tarih, bir ay öncesi. 
Artık gündem oluşturmak o kadar meşakkatli iş değil. Hepimiz biliyoruz, Ertuğrul Özkök “bakınız, şimdi ne yapacağım!” dedi ve “Türkiye Malezya olur mu?” tartışması başladı; işte medyanın gücü... ?imdi de aynı medyanın dirayetiyle, “Denizli irticanın odak noktası” olacak. Öyle istiyorlar, yapacak bir şey yok. 
“Kardeşlerine” göre, nispeten daha serin, soğukkanlı Radikal’in haberinden takip edelim bu meseleyi. Radikal’e göre Denizli’de irticanın kol gezmesinin “en tuhaf” örneği şu: “Atatürk’ün 1931 yılında kenti ziyaretinde konakladığı, Kültür ve Turizm Bakanlığı’na bağlı Atatürk Evi ve Etnografya Müzesi’ndeki iki memurdan biri türbanlı.” (Bu arada Radikal muhabiri, türbanlı görevliyi görmemiş, çünkü türbanlı olduğu için saklanıyormuş.) Bu durum, haberi yazan muhabir İsmail Saymaz’a, Radikal yazıişlerine gerçekten çok mu tuhaf geliyor? Neden? Oranın Atatürk Evi olması mı bu manzarayı tuhaf yapan? Başbakanının, Cumhurbaşkanının eşlerinin türbanlı olduğu Türkiye’de, bir müze görevlisinin türbanlı olması o kadar mı tuhaf gerçekten? (Banu’ya katkı: Haberden bir gün sonra haberin “en tuhaf” kısmı çöktü; Radikal, “pardon” dedi, o memur değilmiş, temizlik görevlisiymiş. A. G.)

“Ağaç yok, çünkü AKP ormanı”

İsmail Saymaz, Denizli’ye girerken yolun sağında iki levhanın göze çarptığını yazıyor. Birisi AKP ve Denizli Müftülüğü, diğeri de Atatürk Ormanı’nın levhaları. AKP ormanında henüz orman falan olmadığını, Atatürk Ormanı’nın ağaçlarının ise gür olduğunu okuyoruz. Yani? Yanisi şöyle açıklanıyor haberde: “Denizli’ye, iki ‘manidar’ ormanı geçerek giriliyor.” Bu imâ, yani Atatürk Ormanı’nın, AKP Ormanı’nı “solladığı” imâsı, AKP Ormanı’nda ağaç olmamasından daha mânidar. 
Habere göre, okullarda görev yapan ilerici ve demokrat sayılabilecek eğitimciler de hedefteymiş. Buna, İlbadı Mahallesi’ndeki Hacı Leman Oto İlköğretim Okulu’nun 10 yıllık müdürü ve 30 yıllık öğretmen Oğuz Namık Günbay’ın geçirdiği soruşturma örnek verilmiş. 22 ocakta “bağımlılık” konulu konferans düzenleyen eğitimciler hakkında izinsiz konferans düzenlemekten soruşturma başlatılmış. Ama haberde ne soruşturmayı açan kurum ne de soruşturma açılan eğitimcilerle konuşulduğuna dair tek bir kelime bulmak mümkün değil. Biz, haberi yazarken, onların ilerici ve demokrat oldukları için soruşturulduğuna emin oluyoruz, okurun da emin olmasını istiyoruz yani. 
“Dönüşüm”e bir örnek de, “türban kullanma eğiliminin artması” imiş. (Radikal’cilerin, “Türbanlı kadınların sayısı arttı” haberlerini yapmadan önce, TESEV’in günlerce konuşulan anketlerine bir daha gözatmalarını tavsiye etmek mi gerek?) Radikal, türbanlı kadınların sayısının artmasını, eşi Baştacı Eşarp Galerisi’ni işleten Nurten Küçükkonuklar’a onaylatmış. Nurten Hanım da, neyse düşüncesi, öyle söylemiş: “Eşarpların git gide güzelleşmesi, modern bir duruma getirdi. ‘Hem pantolon giyiyorum, hem inancımı yaşıyorum’ diyorlar. Eskiden böyle değildi. Örtünecekleri zaman illa ki uzun etek giyeceklerdi.” 
Nurten Hanım, “Örtünme eğiliminde AKP iktidarının etkisi olabilir mi” sorusuna da şu cevabı veriyor: “Olabilir. Belki daha güvende hissettikleri için. Başbakan’ın hanımı cazip geliyor olabilir.” Denizli’nin irtica kenti olduğuna kanaat getirdik, bunu Nurten Hanımın “olabilir”inin vasıtasıyla, kısa yoldan AK Parti’ye bağladık, türbanla pantolonun birarada giyilmeyeceğine de karar verdik. Bir haberden daha fazlası beklenebilir mi?
Gazeteci, gerçekten ekmeğini taştan, mevzuunu iddiadan çıkaran kişi. Ama bunlar, ilk ciddi krizde ipe un seren Radikal sözkonusu olduğunda, sahalarda görmek istemeyeceğimiz türden hareketler. Çünkü bu haberi yaptıran konjonktür, yarın başka iddialara kanıt ister ve bugünlerin Türkiye’sinde bu böyle sürer gider, gazetecilik ise arada kaynar.

28.03.2008</div>

Kaynak: [taraf.com.tr](http://www.taraf.com.tr:80/alper-gormus/makale-bu-gidisata-dikkat-radikal-hurriyet-olmasin.htm), [web.archive.org (arşiv bağlantısı)](http://web.archive.org/web/20101115124553/http://www.taraf.com.tr:80/alper-gormus/makale-bu-gidisata-dikkat-radikal-hurriyet-olmasin.htm)
