# “Başbakanlar bizi susturamaz, gerekirse biz sesimizi keseriz!”

*Alper Görmüş 12.09.2008*

<div class="yazi">
<p>Bir tartışmacı için en dezavantajlı pozisyon, geçmişinin, savunduğu şeyleri tekzip etmesidir. Böyleleri, geçmişin “şimdi” üzerindeki yükünü azaltabilmek için savunduklarını abartarak savunurlar. Geçmişiyle problemi olmayanların sakinliğini gözleyemezsiniz onlarda.</p>
<p>Tarafların karşılıklı olarak böyle bir malûliyet taşımaları durumunda ise öyle bir gürültü çıkar ki ortaya, son örneğini Başbakan Tayyip Erdoğan’la Doğan medya grubu arasındaki kapışmada gördüğümüz gibi, kimin ne dediğini anlamanız katiyen mümkün olmaz.</p>
<p>Nedir bu kapışmada tarafların karşılıklı olarak taşıdığı ortak yük?</p>
<p>Türkiye’de siyaset, –artık genel kabul görüyor- rant dağıtma temelinde yürütülen bir faaliyet... Siyasi kadrolar böyle bir “hak”ka sahip oldukça ve medya patronları “başka işleri”ni büyütebilmek için bazen zorla, bazen güzellikle iktidar kapılarına dayandıkça bu işler böyle yürür. </p>
<p>Hep birlikte içine girdiğimiz ve giderek bir kördövüşü biçimine bürünen Erdoğan-Doğan çatışmasının biz gazeteciler açısından hayırlı bir sonuç doğurmasını istiyorsak, öncelikle bu mekanizmaya odaklanmalı, iktidarlar ile medya arasındaki al-ver ilişkisini kırmanın yollarını aramalıyız. </p>
<p>Bu sayfanın konusu medya... Dolayısıyla burada ben Doğan grubu örneği üzerinden ağırlıklı olarak “biz”e düşenler üzerinde duracak, “biz”im çelişkilerimiz üzerinde odaklanacağım.</p>
<p>Fakat izninizle oraya geçmeden önce tartışmanın “öbür taraf”ı ile ilgili bir şey söylemek istiyorum. Gerek Başbakan Erdoğan’ın üslubunun sertliği, gerekse de adeta bir pazarlık yapıyormuş hissi veren cümleleri (“size bir hafta süre”), yukarıda dediğim gibi, bu tartışmada Başbakan’ın da ferah ferah konuşamadığını gösteriyor bence. </p>
<p>Başbakan’ın pazar günü yaptığı uzun konuşmayı en geniş hacimle veren gazete bir Doğan grubu gazetesi olan <i>Radikal</i>’di. O uzun metinde, başka gazetelerde görmediğimiz bir ibare vardı ki, bence pazarlık talebinden başka bir anlama gelemezdi: “Doğan grubu yazdıkça açıklayacağım, temenni ederim devam etmeyelim.” </p><b>
<p>“Basına sansür” sızlanmaları... </p></b>
<p>Bu tartışmada Doğan grubunun öne sürdüğü temel argüman şu: “Başbakan basına sansür uygulamak istiyor, basında hoşuna gitmeyen şeyleri görmekten hoşlanmıyor.”</p>
<p>Basın söz konusu olduğunda, Tayyip Erdoğan’ın, toleransıyla öne çıkan bir başbakan olduğunu söyleyemeyiz. Müşkül şurada ki, Başbakan’a “sansürcü” suçlaması yapanlar, “patronun öbür işleri” söz konusu olduğunda bizzat kendi arkadaşlarına, yazarlarına uygulayabiliyorlar bunu. Eh, bu durumda da söylediklerinin bir ağırlığı kalmıyor.</p>
<p>Bunlardan birini Emin Çölaşan, <i>Hürriyet</i>’ten çıkartıldıktan sonra yazdığı kitapta anlattı. “Petrol Ofisi sıkışıklığı” günlerinde, Ertuğrul Özkök’ün kendisine “hükümetle işlerinin olduğunu, kendisinden onları kızdıracak şeyleri yazmamasını rica ettiğini” artık hepimiz biliyoruz. </p>
<p>Çölaşan mevzuunu sağır sultan bile duydu, ben burada size o kadar “ünlü” olmayan, ama kanıtlı-ispatlı başka iki sansür örneği vermek istiyorum.</p>
<p>Birinci örnek, RTÜK Yasası tartışmaları sırasında <i>Hürriyet</i>’te yaşandı... Hatırlayanlarınız olacaktır, 2001’de çıkan RTÜK Yasası, Doğan ve –o sıralarda onun esiri durumundaki- <i>Sabah</i> gruplarının Meclis’i adeta ablukaya aldıkları kararlı bir mücadelenin sonunda çıkabilmişti. Yasa nedeniyle iki grubun gözü o kadar dönmüştü ki, göreve yeni gelen “Atatürkçü Cumhurbaşkanı” Ahmet Necdet Sezer’in yasayı iptal ihtimali nedeniyle ona karşı da “ayağını denk al” atışları yapılmıştı. Şimdi size inanılmaz gelebilir ama, Sezer’in köşkte değiştirdiği perdeler ve koltuk kılıfları (gerçekten: “kılıfları”) bile sorun olmuştu.</p>
<p>Hikâyemiz, işte o şanlı mücadele günlerinde yaşandı, kahramanları ise <i>Hürriyet</i>’in genel yayın yönetmeni Ertuğrul Özkök ile Başyazar Oktay Ekşi idi. </p>
<p>Özkök ve Ekşi mücadeleyi uzun bir süre birlik ve beraberlik içinde götürdüler. Ta ki bir gün (22 Mayıs 2001), Ekşi’nin şu satırları yazmasına kadar:</p>
<p>“Tasarı, yürürlükteki yasanın bir radyo veya televizyonda yüzde 10’dan fazla hissesi olanların kamu ihalelerine girmelerini yasaklayan hükmünü yürürlükten kaldırmayı amaçlamaktadır. Bu yanlıştır. Radyo, televizyon ve gazete gibi ‘kitle iletişim organı’ sahiplerinin elindeki güç o kadar büyüktür ki, kamusal yarar böyle bir yasağın sürdürülmesini gerektirir. Bu konuda daha diyeceklerimiz var.”</p>
<p>Yazı bu cümleyle bitiyordu. Fakat ertesi gün Ekşi bu vaadini yerine getirmedi. Onun yerine, “bu konuda iki görüş daha var. Onları da aktarmak borcumuzdur” diye yazdı. Ekşi, bu iki “görüş”ten birini şöyle aktarıyordu:</p>
<p>“‘Yasak koymak neden? Elindeki medya gücünü ihale almak veya çıkar sağlamak için kullananı devlet cezalandırmalı. Yani yasaklayarak değil, görevini yaparak çözüm getirmeli’ diyor. Bu, belki daha da ilginç.”</p>
<p>Bu “görüş” neden “ilginç”ti? Neden aktarılması Ekşi’nin “boynunun borcu”ydu?</p>
<p>Cevabı, o yazının çıktığı gün, bitişikte yer alan Ertuğrul Özkök’ün “İhale Tabusu” başlıklı yazısındaydı. Şöyle diyordu Özkök:</p>
<p>“Radyo ve televizyonlarda maskeli sahiplik döneminin kapanması konusunda aşağı yukarı bir görüş birliği var. (...) Ancak radyo-televizyon sahiplerine uygulanan devlet ihalesine girme yasağı konusunda bazı tereddütler var.”</p>
<p>Bu iki yazıyı aynı gün yanyana okuyanlar meseleyi anlamıştı: Baltayı taşa vuran başyazar, belki “sahipliğin” de uyarısıyla yayın yönetmeni tarafından sansürlenmiş, vaat ettiği yazılara izin verilmemişti. (Aydın Doğan’ın, bugün “Benim devletle çok işim var, her gün devletten bir şey isterim” dediğini unutmayın.)</p><b><i>
<p>Milliyet </p></i>ve Mehmet Yılmaz’ın sansürü</b>
<p>Bu sansürün çok daha kabası, bundan iki hafta sonra, gene RTÜK tartışmaları sırasında <i>Milliyet</i>’te yaşandı.</p>
<p>RTÜK Yasası TBMM’de 6 Haziran’ı 7 Haziran’a (2001) bağlayan gece oylanacaktı. <i>Milliyet</i> yönetimi, kritik bir öneme sahip ANAP’ı ve Mesut Yılmaz’ı küstürmemek için ne zamandır haber sayfalarında gerekli “düzeltmeleri” yapmaktaydı. 6 haziranda <i>Milliyet</i>’ten sızan bazı bilgiler, genel yayın yönetmeni Mehmet Yılmaz’ın bir adım daha attığını, 7 haziranda yayımlanacak gazete için kaleme alınan bazı yazılara yasak koyduğunu gösteriyordu. Bir bilgi daha vardı: Gazetenin Kıbrıs ve Avrupa’ya giden sayıları böyle basılmış, şehir baskılarında durum “düzeltilmişti”. Sansürlenen yazılar ANAP aleyhineydi. Yazıların sahipleri ise şunlardı: Hasan Cemal, Melih Aşık, Meral Tamer, Derya Sazak, Meliha Okur...</p>
<p>O sıralarda yayında olan medya eleştirisi sitesi <i>Medyakronik</i>, gelişmeyi kendi kaynaklarına doğrulattıktan sonra haberleştirdi.</p><i>
<p>Milliyet</p></i>’çiler ve Mehmet Yılmaz, muhtemelen işi büyütmemek için (gayet akıllı bir taktik: <i>Medyakronik</i> o sıralarda günde sadece bin kişi tarafından izleniyordu) haberi görmezlikten geldiler. Fakat <i>Yeni Şafak</i> yazarı Fehmi Koru meseleye eğilip <i>Milliyet</i>’ten konuya açıklık getirmesini isteyince bu defa sessiz kalamadılar. Fehmi Koru, Mehmet Yılmaz’ın “tümüyle iftira ve yalandır” içerikli tekzibini yayımladıktan sonra “iddianızı kanıtlayın” diye topu <i>Medyakronik</i>’e attı.
<p>Bunun üzerine <i>Medyakronik</i>, söz konusu yazarların taşra ve şehir baskılarındaki sansürlü ve sansürsüz hallerini birlikte yayımlayarak tartışmayı bitirdi. <i>Milliyet</i>’ten ve Mehmet Yılmaz’dan o günden sonra bir daha ses çıkmadı.</p>
<p>Bugün Ertuğrul Özkök ve Mehmet Yılmaz, Doğan Grubu’nun yürüttüğü “basın hürdür, susturulamaz” kampanyasının iki neferi olarak öne çıkıyorlar. Savundukları şey doğru, fakat onların ağzından döküldüğünde hiçbir ağırlığı olmuyor.</p>
<p>İktidarlar ile medya arasındaki al-ver ilişkisi devam ettiği sürece, “ganimet”in büyüklüğüne göre, yayın yönetmenleri başyazarları ve yazarları susturmaya devam edecektir. Yayın yönetmenlerinin kendilerini “işadamı” olarak değil, “gazeteci” olarak görebilmesinin yolu da bu mekanizmanın parçalanmasından geçiyor. </p>
<p>Can Dündar, şunları yazarken haksız mı (<i>Milliyet</i>, 9 Eylül):</p>
<p>“‘Medya, gazetecilik dışında iş yapmamalı’ görüşünü savunanlara karşı hep ‘medyanın diğer işleri’nin ona hükümet karşısında iktisaden bağımsızlık sağlayacağı teziyle karşılık veriliyordu. Oysa apaçık görülüyor ki bu tez, –en azından Türkiye örneğinde- doğrulanmıyor. Çünkü ekonominin iplerinin hâlâ büyük oranda devletin elinde tutulduğu Türkiye’de iktidara yaslanmadan ayakta durmak uğruna yapılan tüm ticari girişimler, yine hükümet kapısına açılıyor. O kapıları çalmak ve Başbakan’la iş görüşmesi yapmak zorunda kalmak bile siyaseten kullanılıp şantaj malzemesi yapılabiliyor.”</p></div>

Kaynak: [taraf.com.tr](http://www.taraf.com.tr:80/alper-gormus/makale-basbakanlar-bizi-susturamaz-gerekirse-biz.htm), [web.archive.org (arşiv bağlantısı)](http://web.archive.org/web/20100607041332/http://www.taraf.com.tr:80/alper-gormus/makale-basbakanlar-bizi-susturamaz-gerekirse-biz.htm)
