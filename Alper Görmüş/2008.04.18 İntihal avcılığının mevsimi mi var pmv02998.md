# İntihal avcılığının mevsimi mi var?

*Alper Görmüş 18.04.2008*

<div class="yazi">Eski Başbakanlık Müsteşarı Ömer Dinçer’in, yayımladığı bir kitapta intihale (bilimsel hırsızlık) başvurduğu iddialarıyla ilgili olarak yıllar boyunca yeri göğü inleten “laik basın”ımız, benzer bir iddia bu kez “laikliğin bekçisi” kurumdan çıkınca öyle bir “üç maymun” tavrı sergiledi ki, o kadar olur!
Bu gazetenin okurları olarak siz hemen anladınız: Mehmet Baransu’nun Taraf’ın manşetinden yayımlanan ve Gülhane Askeri Tıp Akademisi’nin (GATA) Komutanı Mehmet Zeki Bayraktar’ın intihal yaptığı yönündeki kuvvetli iddiaları aktaran haberinden söz ediyorum.
İsterseniz haberi şöyle bir hatırlayalım önce... ?öyle başlıyor ve gelişiyordu Baransu’nun haberi:
“GATA’daki törende Gül’e ‘Cumhurbaşkanım’ yerine ısrarla ‘cumhurbaşkanı’ diye hitap eden Tümgeneral Bayraktar, kariyerini de ilk adının kısaltması olan ‘M’yi buharlaştırarak sağlamış. Tümgeneral M. Zeki Bayraktar’ın göz doktoru Zerrin Bayraktar’ın uluslararası bir dergide yayınlanan iki makalesini kendi yayınıymış gibi göstererek önce terfi ettiği, ardından profesör olduğu ve bu yayınlar sayesinde rakiplerinden daha fazla puan alarak GATA dekanlığına getirildiği ileri sürüldü. 
“Uluslararası dergilerdeki makaleler, sahibinin ön adının sadece baş harfi ile açık soyadı yazılarak yayımlanıyor. Bu nedenle Zeki Bayraktar’ın kendisi gibi göz doktoru olan Zerrin Bayraktar’ın, Z. Bayraktar adıyla yayımlanan makalelerini kendisine aitmiş gibi gösterdiği ve 2005 ve 2006’da iki kez dosyasına koyduğu bu makalelerle, 88 puan aldığı iddia edildi.”
Haber bundan sonrasında, doğruluğu yönünde okuyanda hiçbir kuşku bırakmayacak bir ayrıntı düzeyinde devam ediyor ve bitiyordu.

Başta Oktay Ekşi, herkes tam siper!

İntihal haberleri, basınımızın sevdiği haber türlerinden... Uzun yıllar İhsan Doğramacı’nın, “Annenin Kitabı”nı ünlü doktor Benjamin Spock’un “Baby and Child Care” kitabından bölümler apartarak yazdığını konuştuk. Bu konuda ilk iddiayı 29 Kasım 1981’de Uğur Mumcu Cumhuriyet’te öne sürmüştü. Benim hatırladığım, basında mesele son olarak Devrim Sevimay’ın 18 Nisan 2006’da Vatan gazetesinde Doğramacı’yla yaptığı söyleşide yeniden gündeme gelmişti. Yani anlayacağınız sağcısıyla solcusuyla, İslamcısıyla laikiyle çeyrek asır boyunca etinden, sütünden, derisinden nemalandığımız bir intihal haberimiz var, bu bir.
Aradakileri geçip, popülerlikte ve zamana dayanıklılıkta Doğramacı’nın hikâyesiyle yarışabilecek yegâne hikâye gibi görünen “Ömer Dinçer Vakası”na gelelim... Bu vakanın birinciden önemli bir farkı var: Burada intihalle suçlanan kişi, Başbakan Tayyip Erdoğan’ın müsteşarı olduğu için, habere asıl müşteri olan gazeteler “laik basın”dan çıktı haliyle. Baş rollerde Hürriyet gazetesi başyazarı Oktay Ekşi vardı. Olayın ilk ortaya çıktığı şubat 2004’ten, Dinçer’in milletvekili seçildiği temmuz 2007’ye kadar Ekşi’nin kaç makale yazdığını Allah bilir, ama ben sadece o ay içinde birkaç tane yazdığını biliyorum. 11 ?ubat 2004 tarihli ilk yazının giriş bölümüyle yetinelim, bu kadarı bize Ekşi’nin bir “intihalci”ye haddini bildiriyor olmaktan ne kadar büyük bir haz duyduğunu göstermeye yetiyor çünkü:
“Biz Başbakanlık Müsteşarı Prof. Dr. Ömer Dinçer’in sadece ‘Laiklik, Cumhuriyet ve Milliyetçilik gibi birçok temel ilkenin artık işlevlerini kaybettikleri’ inancında olmasından ve bu görüşlerini halen aynen koruduğunu söylemesinden rahatsızdık. (...) Meğer Dinçer’le ilgili, üzerinde durulacak nokta sırf bu değilmiş. Sayın Dinçer’in ‘bilim adamı kimliği’nde de tartışmalı noktalar varmış.” 
Doğrusu haber Taraf’ta ilk yayımlandığında bir an için bu yeni intihal iddiasının üçüncü en uzun soluklu intihal haberi olacağı düşüncesi geçti aklımdan. Ne saflık! İddiaların hedefi olan kişinin “laikliğin bekçisi” bir kurumun mensubu olduğunu bir an unutmuştum. Bu unutkanlıkla intihallerin “laik intihal” ve “İslami intihal” şeklinde ikiye ayrıldığını; “laik intihal”lerin de gene kendi içinde “sivil-laik intihal” ve “asker-laik intihal” şeklinde bölündüğünü ıskalamıştım. 
Bunları aklıma getirince her şey yerli yerine oturdu: Doğramacı’yla ilgili intihal iddiasının pekâlâ üzerine gidilebileceğini, fakat iddia bir “paşa”yla ilgiliyse o zaman işlerin değişeceğini idrak ettim, zihnîmdeki kargaşadan kurtuldum, rahatladım!

?öylesi Ekşi’ye yakışmaz mıydı?

Oktay Ekşi, 31 Ağustos 2007 tarihli yazısında, GATA Dekanı Mehmet Zeki Bayraktar’ın “M” diyemediği törende gerçekleşen başka nezaketsizliklere dikkat çekmiş, bu türden davranışları kınamıştı. Hatırlayalım:
“Gazeteler ve televizyonlar, Cumhurbaşkanı Abdullah Gül’ün salona gireceği anons edilince kimin hemen, kimin ağırdan alarak ayağa kalktığı... Genelkurmay Başkanı Yaşar Büyükanıt’ın yerine oturmak için Cumhurbaşkanı’nın oturmasını beklemediği... Bir öğrenciye diplomasını vermek için yerinden kalktığı ve diplomayı verip yerine döndüğü sırada Cumhurbaşkanı’nı selamlamadığı gibi olağan koşullarda kimsenin dikkat etmeyeceği ayrıntılarla doluydu. Açık konuşalım... Bu böyle gitmez. (...) 
“Çünkü istesek de istemesek de ortada meşruiyetini reddedemeyeceğimiz bir Cumhurbaşkanı var. Ortada bin yılı aşkın süredir bağımsız yaşamış bir ulusun uzun süre boyunca oluşturduğu "devlet" gelenekleri var. Ortada, milletin hakemliğiyle ulaşılmış bir sonuç var.”
?imdi, bu isabetli eleştiriyi de göz önünde bulundurduğumuzda, İntihal haberlerini yorumlarken kalemi gürül gürül akan Oktay Ekşi’nin GATA Dekanı’yla ilgili olarak şöyle bir şey yazması elvermez miydi?:
“Biz GATA Dekanı Mehmet Zeki Bayraktar’ın sadece törende sergilediği nezaketsizlikten rahatsızdık. Meğer Bayraktar’la ilgili, üzerinde durulacak nokta sırf bu değilmiş. Sayın Bayraktar’ın ‘bilim adamı kimliği’nde de tartışmalı noktalar varmış.” 
Pardon pardon... İntihaller kendi aralarında ikiye ayrılırdı, onlardan biri de gene kendi içinde... 

18.04.2008</div>

Kaynak: [taraf.com.tr](http://www.taraf.com.tr:80/alper-gormus/makale-intihal-avciliginin-mevsimi-mi-var.htm), [web.archive.org (arşiv bağlantısı)](http://web.archive.org/web/20101115130537/http://www.taraf.com.tr:80/alper-gormus/makale-intihal-avciliginin-mevsimi-mi-var.htm)
