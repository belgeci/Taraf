# Çiğdem Kâğıtçıbaşı’lı “Söz Sende”nin gösterdiği...

*Alper Görmüş 06.01.2009*

<div class="taraf_structure_2col_1zq">
<div class="margen_n">



 <p>Aziz Nesin’di galiba, “Türkiye’de” demişti, “herkesin iki mesleği vardır; birincisi kendi mesleği, ikincisi şairlik...” <br/><br/>Sonra Atilla Dorsay, Nesin’in bu tespitinden yola çıkarak aynı şeyin sinema eleştirmenliği için de geçerli olduğunu söylemişti. <br/><br/>Bence bu türden “iki mesleklilik” hallerinin hiçbir sakıncası yok. Fakat bazı meslekler başka bazı mesleklerle birarada yürütülmek için hiç uygun değildir. Mesela bir sosyal psikologun mesleğini siyasi argümanlarla yürütmesi durumunda o sosyal psikologun hiçbir inandırıcılığı kalmaz. Çünkü sosyal psikologlar toplumsal tercihleri anlamaya ve anlamlandırmaya çalışan insanlardır; oysa siyasetçiler bazı toplumsal tercihlerin yolunu açmak, bazılarının ise yolunu kesmek için vardırlar.<i> <br/><br/>Habertürk</i>’teki, tiryakisi olduğum çok başarılı sohbet programı Söz Sende’nin 2 ocak tarihli bölümünde, Balçiçek Pamir Prof. Çiğdem Kâğıtçıbaşı’nı konuk etmişti. Program her zamanki gibi akıp gidiyordu yine, fakat Kâğıtçıbaşı’nı izlerken ben açıkçası hüzünlendim. Çünkü orada, “duayen” bir sosyal psikologu değil, bir siyasetçiyi izledik. Dahası var: Ünlü sosyal psikologumuz, bir siyasetçinin ağzından duyduğumuzda “kahvehane tartışması argümanları” deyip eleştireceğimiz “malzeme”lerle savunuyordu siyasi görüşlerini... Ben duyduklarıma inanamadım; size de anlatayım, bakalım siz neler söyleyeceksiniz... <b><br/><br/><font size="3">Güzin Abla’ya mektup...</font></b> <br/><br/>Programda esas olarak, Binnaz Toprak’ın başkanlığındaki bir ekip tarafından yürütülen “Din ve Muhafazakârlık Ekseninde Ötekileştirilenler” araştırmasının çağrıştırdığı kimi konular tartışıldı. <br/><br/>Kâğıtçıbaşı, eski öğrencisi Binnaz Toprak’ın “geldiği noktadan çok memnun”du, çünkü ona yıllardır araştırmadan çıkan sonuçları ve onların yaratacağı tehlikeleri anlatmış, fakat öğrencisi onun fikirlerini “abartılı” bulmuştu. <br/><br/>Araştırmaya ilişkin görüşlerimi geçen hafta yazmıştım, tekrar etmeyeceğim, zaten Söz Sende’deki problem de bundan sonrasında başladı. Balçiçek Pamir, araştırmadan yola çıkıp konuyu “türban” ve “imam-hatip okulları” meselesine getirince, “Sosyal psikolog Kâğıtçıbaşı” gitti, yerine “siyasetçi Kâğıtçıbaşı” geliverdi... <br/><br/>Kâğıtçıbaşı’na göre, “türban”ın hiçbir toplumsal ve dinsel temeli yoktu. “Toplumsal” temeli yoktu, çünkü son 30-40 senenin işiydi ve bu da onun kötü siyasetçiler tarafından tepeden indirilmiş bir “tercih” olduğunu gösteriyordu. <br/><br/>Keza dinî temeli de yoktu, çünkü kendisi Kuran’ın İngilizcesini ve Türkçesini (bu sırayla söyledi) okumuştu ve orada açıkça kadınlara “ziynetlerinizi kapatın” deniyordu, eh, buradan da saçın kast edilmediği apaçık ortaya çıkıyordu! Pamir, bunun çok tartışmalı bir konu olduğunu söylese de hoca işin aslını, “hakikat”ı biliyordu, ortada tartışılacak bir şey yoktu. İlahiyatçılar cesurca ortaya çıkıp bu gerçeği haykırmalı, ortalığı aydınlatmalı ve böylece başlarını örten kadınlarımız da dinin emirlerine karşı gelme kaygısı taşımaksızın başlarını açabilmeliydiler. <br/><br/>Bir ara Kâğıtçıbaşı’nı, sıradan siyasi laikliğin, tesettürlüleri “en zayıf halka”dan vurmaya çalışırken kullandığı gündelik dile baş vururken gördüm: Başlarını örtüyorlardı ama, maşallah dar pantolonlar, vücut hatlarını belli eden elbiseler gırla gidiyordu! <br/><br/>Bir ara da tesettürlülerin, başı açıkları “namus” bakımından kendilerinden daha aşağıda gördüklerine dair bir bahis açıldı. Bu “kabul”ün neye dayanarak öne sürüldüğüne dair bir söz duymadık Kâğıtçıbaşı’ndan... Onun yerine, bunun tam tersinin geçerli olabileceğine dair “Güzin Abla” referanslı bir örnek anlattı: Güzin Abla’ya mektup gönderen başı açık bir genç kız, kendisinin “kapalı” bir arkadaşının olduğunu, erkeklerle her haltı yediğini, kendisinin ise mutaassıp bir cinsel hayatının olduğundan bahsetmişti. Fakat mektup sahibi öfkeliydi, haksızlığa uğradığına inanıyordu. Çünkü yolda karşılaştıkları yaşlıca bir “kapalı” kadın arkadaşını işaret ederek, “Bak” demişti “ne güzel namusluca kapatmış başını, sen de kapatsana...” <br/><br/>Bu bana sıradan-gündelik laik bilince sahip bir yurttaşımızın kurgulayıp Güzin Abla’ya gönderdiği bir propaganda metni gibi geldi ama, velev ki öyle değildir ve anlatılan bir hayat-ı hakikiye sahnesidir; peki, bütün bu hikâye bir sosyal psikologun, var olup olmadığı bile tartışmalı bir iddianın (“başı açık kadınlar ‘kolay’dır”) tersini savunurken kullanacağı bir argüman mıdır?<b> <br/><br/><font size="3">Alevi kızlar-Sünni kızlar...</font></b><font size="3"> <br/></font><br/>Beni dumura uğratan bir başka nokta, Prof. Kâğıtçıbaşı’nın varlığı bile tartışmalı bir söylentiyi “İmam-hatip okullarının zararları” faslında argüman olarak öne sürmesi oldu. <br/><br/>Önce bir soru: Siz, “Alevi kızların normal okullara, Sünni kızların ise imam-hatip okullarına gittiklerine” dair, Sünni kesimlerde yaygınca dile getirilen bir kanaat olduğunu duymuş muydunuz? Ben böyle bir şeyi ne duydum, ne okudum. Fakat Kâğıtçıbaşı’na göre bu böyleydi ve bu da imam-hatip okullarının ne kadar tehlikeli bir zihniyete kapı araladığını gösteriyordu. <br/><br/>Yukarıda sorduğum soruyu bu bağlamda tekrar soracağım: Bir sosyal psikolog, hiçbir araştırmaya dayanmayan (programda böyle bir şeyden hiç söz edilmedi) ve var olup olmadığı bile belli olmayan bir söylentiyi, argüman olarak kullanabilir mi? <br/><br/>Yine de, programdaki en “sosyal psikologça” yaklaşım imam-hatip okulları tartışmasında ortaya çıktı: Kendisinin tanıdığı, fanatik-dindar olmayan bir kadın kızını imam-hatipe göndermişti. Sebebini ise “Bizim geleneklerimiz kızımı işte ancak böyle kızlarla erkeklerin kaynaşmadığı bir okula göndermeye elverir” demişti. Kâğıtçıbaşı, böyle örneklerin çok olduğunu söyledi ve “İmam-hatiplere çocuklarını gönderenler siyasal İslamcılardır” şeklindeki genel geçer kabulün doğru olmadığını savundu. “Sosyal psikolog Kâğıtçıbaşı”nın bu tespitini, “siyasetçi Kâğıtçıbaşı”nın bir önerisi izledi: “Acaba diye düşünüyorum” dedi, “kızlarımızı onların elinden kurtarmak için yeniden kız liseleri mi açsak?” <br/><br/>Türkiye’deki sosyal psikolojinin kurucusu olarak görülen bir bilim insanının “siyaset” uğruna “psikoloji”yi böylece feda etmeye hazır olması bana pek militanca geldi doğrusu. <br/><br/>Geçen yazımda, laikliği neredeyse bir din haline getirmiş dar bir kesimin, “karşı taraf”ı toplumun meşru bir parçası olarak görmek yerine “düşman” olarak kodlamasının yarattığı sonuçlar üzerinde durmuştum. <br/><br/>Bu kamplaşmadan ve algıdan “bilim”in de nasiplenmemesi düşünülemezdi. Ben, Çiğdem Kağıtçıbaşı’lı Söz Sende’de bunun bir tezahürünü gördüm.</p>

<br/>


<div id="taraf_not">
</div>

</div>


</div>
