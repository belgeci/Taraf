# “Büyük Felaket”ti, çünkü sonuçlarından hiç kimse muaf kalamadı...

*Alper Görmüş 26.12.2008*

<div class="taraf_structure_2col_1zq">
<div class="margen_n">



 <p>“Ermeni kardeşlerimden özür diliyorum” bildirisine karşı açılan kampanyanın dikkat çekici bir yönü de, topu topu 29 kelimeden oluşan bir metnin üzerine düzenlenen çarpıtma seferberliğiydi. Ertuğrul Kürkçü’nün dediği gibi (<i>Radikal İki</i>, 21 aralık): <br/><br/>“Siyasi gericiliğin ‘ideolojik’ mücadele yordamlarını biliyoruz: Darda kalınca karşıtının tezlerini çarpıtmak, onun ‘asıl niyeti’ni sakladığına dair vehimler ileriye sürmek, konuyla ilgisi olmayan bağıntılar icat ederek tartışmayı en geri bilinç düzeyine taşımak ya da karşıt tezleri ‘suç kanıtı’na dönüştürerek konuyu ağır ceza mahkemesine havale etmek...” <br/><br/>Gerçekten de bu çerçevede bildirinin 1915’i “soykırım” diye nitelediği; özrün Türk milleti adına dilendiği (<i>“Bildirinin birinci çelişkisi olan ‘şoven milliyetçilik’ yaklaşımı aşikâr: Bir ‘millet’ için bir başka ‘millet’ten özür dileniyor”, </i>Emre Kongar, <i>Cumhuriyet</i>, 22 aralık); imzacıların 1915’te olan biteni “Türk milleti”ne fatura ettiği (<i>“Halklara atfedilen ‘toplu suç’ ve suçun ‘kuşaktan kuşağa’ devredilmesi kavramı; İncil’deki ‘ilk günah’ anlayışından kalma arkaik bir Hıristiyan ahlakı anlayışıdır”</i>, Nilgün Cerrahoğlu, <i>Cumhuriyet</i>, 22 aralık) gibi bir dizi çarpıtma tedavüle sürüldü, yenileri de onları izliyor. <br/><br/>Fakat hiç kuşkusuz bu çarpıtmaların en ilginci, imzacıların “Büyük Felaket” adlandırmasını seçerek aslında “soykırım” demiş oldukları yönündeki büyük keşifti! Bunu ilk Hasan Celal Güzel yazdı galiba, ardından CHP milletvekili Şükrü Elekdağ ve bir dizi milliyetçi ve ulusalcı yazar atladı “Büyük Felaket”in üstüne. <br/><br/>Melih Aşık, <i>Milliyet</i>’te (23 aralık) şöyle toparladı konuyu: “Büyük Felaket’in özel bir deyim olduğu büyük harfle yazılmasından da belli. ‘Büyük Felaket’ Ermenice ‘Medz Yegern’in karşılığıdır.” <br/><br/>Bu nasıl bir “göz kararması”dır ki, sahibindeki her türlü mantıksal tutarlılık potansiyelini berhava etmektedir: Allah aşkına, “Soykırım” ilk kez 1948’de bir Birleşmiş Milletler kararıyla insanlığın diline girmemiş miydi? <br/><br/>Fakat ben başka bir şey söylemek istiyorum. “Büyük Felaket”in, 1915’i anlatan en uygun adlandırma olduğuna inanıyorum. <i>Nokta</i>’da da biz hep bu terimi kullanmıştık. <br/><br/>Bir “felaket”i başka kötü şeylerden ayıran esas özellik, ortaya çıktığı coğrafyada kimsenin onun korkunç etkilerinden muaf olamamasıdır. Bir felaket eğer insan kaynaklıysa, o felakette hiçbir suçu ve payı olmayan insanlar da onun kötü etkilerinden muaf kalamazlar. 1915’in etkilerinin bugün dahi vicdanlarımızda sürüyor olması da gösteriyor ki, onu “felaket”ten daha iyi anlatacak hiçbir kelime bulunamaz.<b> <br/><br/>---------------------------------------</b> <br/><br/><font size="4"><strong>Doğan Gürpınar’ın yarasına pansuman yazısı...</strong></font> <br/><br/>Mağduriyetin psikolojisi hakkındaki şu bilgi, kitaplardan değil hayatlardan edinildiği ve “bireysel tecrübe” olarak derimizin altına işlendiği için hemen herkes tarafından itirazsız bir şekilde kabul görür: Mağdur açısından asıl yaralayıcı olan şey, mağduriyete neden olan fiilin hiç işlenmemiş olduğunun sürekli olarak yenilenmesidir (inkâr). <br/><br/>“İnkâr”ın bir alt perdesinde “sessizlik” yer alır. Bu perdede, sürekli olarak tekrarlanan bir inkârla karşılaşmayız. İnkârdaki gürültü burada yoktur; mağduriyetin tanıkları sanki hiçbir şey olmamış gibi susmakta, mağdurun çığlıkları ise devasa bir duvara çarpıp kendine geri dönmektedir. <br/><br/>Mağdur açısından “sessizlik” de “inkâr” kadar yaralayıcıdır. <br/><br/>İnkâr ya da sessizlikle karşılaşan mağdurun ıstırabı, zaman içinde, mağduriyet ânındakinden daha güçlü bir duygu halinde bir daha, bir daha ortaya çıkar. <br/><br/>Bu psikolojiyi birkaç kez tecrübe etmiş biri olarak ben, Doğan Gürpınar’ın, <i>Taraf</i> yazarı Rasim Ozan Kütahyalı’ya aylar önce yönelttiği “intihal” suçlamasını bir daha hatırlatıp gazete yöneticilerinden “özür” beklemesini anlayabiliyorum. <br/><br/>Biliyorum, sizin bu özür beklentisinden haberiniz yok. Doğan Gürpınar, <i>Taraf</i> yöneticilerine bir mektup yazıp, metnin bir kopyasını da bana göndermeseydi benim de haberim olmayacaktı. <br/><br/>İsterseniz önce Gürpınar’ın mektubunun bazı bölümlerini aktarayım; böylece hem aylar önceki iddiaları hatırlayalım hem de neden ve nasıl bir özür talep ettiğini öğrenelim... <b><br/><br/><font size="3">“Bana yapılan ‘sinek’ muamelesi”</font></b><i><font size="3"> <br/></font><br/>“Daha önce de iki üç defa size mail atmayı düşündüm ama bu saçmasapan ve abes olayda kendini savunmak için girişimde bulunmak bile çok alçaltıcı, aşağılayıcı ve bayağı geldiği için her seferinde vazgeçtim. Ancak bu kadar ay geçip de hâlâ bu pişkin ve pişkin olduğundan çok daha fazla çirkin durumun hiç bir şey olmamışçasına devam etmesini ve ‘ahlakçılık’ oynanmasını gözlemlemek beni ziyadesiyle rahatsız etmeye başladı. <br/><br/>(...) <br/><br/>“Rasim Ozan Kütahyalı ile herhangi bir şekilde muhatap olmak niyetinde değilim ancak sizinle muhatap olma ihtiyacını duyuyorum, çünkü size saygı duyuyorum, iyi niyetinize ve samimiyetinize (hâlâ) güveniyorum. Zira Türkiye gibi bir ülkede bile belli düzeyde basın etiği olduğunu varsayan bir insan olarak Taraf’ın bu etiğe minimal saygı göstermesini beklemek (Taraf’ı tam da bu sebeple satın almayan ancak manen destekleyen) bir Taraf okuru olarak beklentim sanırım. <br/><br/>(...) <br/><br/>“Burada aslında benim derdim basın etiği de değil, sadece kendi mağduriyetim ve bana yapılan ‘sinek’ muamelesi. Rasim Ozan Kütahyalı’yı istihdam etmenizdeki saikler neydi bilemiyorum. Ancak kanımca şu soruyu sormak önemli; bu saikler başka bir insanı mağdur etmeyi meşrulaştırır mı? (Yarım değil baştan sona) intihal niteliği taşıyan bir yazının sahibini ödüllendirmenin abesliği konusunda Taraf’ın resmi görüşünü merak ediyorum... Bildiğim kadarıyla bu yazının intihal olduğu konusunda büyük ölçüde bir konsensüs oluşmuş (daha doğrusu bana iletilen bu şekildeydi), bu sebeple de bu konuda Hertaraf köşesinde yayımlanan bir yazı dışında bir kanaat belirtmedim, ki buna da ihtiyaç duyulmadı. Bu kadar ay sonra böyle bir mail yazma ihtiyacı duydu isem, bu konuda hakikaten merak içinde olduğumdandır. <br/><br/>(...) <br/><br/>“Tek ricam benden özür dilemeniz. Bunu sizden şahsen rica ediyorum. Zira insani mağduriyetler bu tür insani jestlerle halledilir. (...) Eğer sizin başınıza böyle bir şey gelseydi, yani mağdurken, bu mağduriyeti gidermek yerine siyasi hesaplarla tam tersi sizi mağdur eden ödüllendirilseydi siz de ya bu şekilde davranırdınız, hatta muhtemelen altı-sekiz ay da beklemezdiniz. Haksızsam lütfen haksız olduğumu da ifade edin.” </i><br/><br/>Lafı uzatmayacağım, söylemek istediğimi başta söyledim zaten. Benim anladığım, Doğan Gürpınar’ın talep ettiği ve “özür” dediği şey, bir “ses” aslında. Bu yaralayıcı sessizliğin kırılmasını, yarasının böylece iyileşmeye başlamasını istiyor. <br/><br/>Ben de bu yazıyı, o “ses”i duyana kadar yarasına pansuman olsun diye yazdım zaten.</p>

<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/3279.htm), [web.archive.org (arşiv bağlantısı)](http://web.archive.org/web/20090207233113/http://www.taraf.com.tr:80/makale/3279.htm)
