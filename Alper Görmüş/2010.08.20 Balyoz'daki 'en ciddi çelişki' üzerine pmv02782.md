# Balyoz’daki ‘en ciddi çelişki’ üzerine 

*Alper Görmüş 20.08.2010*

<div class="yazi"><p>Pınar Doğan ve Dani Rodrik’in birlikte yazdıkları “Çetin Doğan ve gerçekler” blogu, çok ciddi bir iddiayla, daha doğar doğmaz kamuoyunun gündemine oturdu. İddia, başta <i>Hürriyet </i>yazarı Cüneyt Ülsever olmak üzere çok sayıda köşe yazarı tarafından gazetelere taşındı. İnternette binlerce kopyasına ulaşılabilecek bu “çelişki” bugün dahi, Balyoz davasındaki “çelişkilerin” en çürütülemezi olarak kabul ediliyor.</p>
<p>Hem bu büyük çelişkinin ne olduğunu, hem de ona nasıl bir önem atfedildiğini, <i>Hürriyet </i>yazarı Sedat Ergin’ın daha birkaç gün önce kaleme aldığı satırlardan (17 Ağustos 2010) izleyelim:</p>
<p>“Bu belgenin (Balyoz Güvenlik Harekât Planı’nın -A. G.) sahiciliğine dönük itirazların başında, 2002 Aralık ayı başında anlatılan olayların, gelişmelerin büyük bir bölümünün aslında çok daha sonra, hatta yıllar sonra gerçekleştiği görüşü geliyor. Bunlar arasında en çarpıcı örneklerden biri, Prof. Haydar Baş’ın 27 Kasım 2005’te yaptığı bir konuşmadan bazı bölümlerin neredeyse satırı satırına 2002 yılındaki Balyoz belgesinde yer alması gösterilebilir.”</p>
<p>Bilgi doğruydu. Nitekim askerî bilirkişi de raporunda, bu şekilde örtüşen 25 paragraf saptadığını, bunun da belgelerin 2005’ten sonra “üretildiğini” gösterdiğini savunmuştu.</p>
<p></p>
<h4><br/>Cüneyt Ülsever’in hayal kırıklığı</h4>
<p>Hatırlayacaksınız, 13 Ağustos tarihli yazımda bir okurumun bana gönderdiği e-postadan kalkarak bir tartışma açmıştım. Okurum, 2005’teki konuşmanın metnine çok benzeyen bir metne 2002 öncesinin tarihini taşıyan bir internet forumunda rastladığını fakat daha sonra aynı yazıyı yeniden aradığında forumun yerinde olmadığını gördüğünü yazmıştı.</p>
<p>Ben da bu bilgiden yola çıkarak şöyle demiştim:</p>
<p>“Bir profesörün, 2005’te bir kongrede yaptığı konuşmada ve aynı yıl yayımladığı kitabında yer alan bir bölüm, o profesör tarafından daha önce bir internet forumuna gönderilmiş olamaz mı? Ve bu bölüm 2002’de bir ‘Balyoz’ yazarı tarafından kes-yapıştır yöntemiyle ‘çalışma’ya dahil edilmiş olamaz mı?”</p>
<p>Cüneyt Ülsever, bana gönderdiği e-postada, yazımla ilgili olarak hayal kırıklığına uğradığını belirtti: “Ben yazınızı belgeler ve somut iddialar ile karşılaşacağım ve yeni bir şeyler öğreneceğim umudu ile okudum. Ancak neden somut hiçbir bilgiye dayanmayan okur mektuplarının ciddiye alındığını anlayamadım.”</p>
<p>Ülsever, benim “sadece soru sorarak hüküm oluşturduğumu” da yazmış. Hayır, ben sadece bir ihtimalden söz ettim o yazıda ve şimdi, iki metni karşılaştırarak bu ihtimalin öyle bir kalemde çizilemeyecek bir ihtimal olduğunu göstermeye çalışacağım. Belki sayın Ülsever de bu defa istifade eder söyleyeceklerimden...</p>
<h4><br/>‘25 benzer paragraf’ta ne var, ne yok</h4>
<p>Askerî bilirkişinin raporundan başlıyorum...  </p>
<p>Doğru, orada işaret edilen 25 paragrafın tümü 2005’teki konuşmada da yer alıyor... Fakat bu 25 paragrafa biraz daha yakından baktığımızda, bunların hiçbirinde 2002’den sonraki bir tarihte vuku bulan herhangi bir gelişmenin olmadığını görüyoruz. Paragrafların tümü, 2002’den öncesine referans veren bir içerikte...</p>
<p>Oysa yaklaşık 100 paragraflık 2005 konuşmasına baktığımızda -neticede bu bir “ekonomik model” konuşması olduğu için fazla güncel referans içermese de- 2002 sonrasına ait birtakım göndermelerin var olduğunu görüyoruz.</p>
<p>Bunların hiçbirinin “25 paragraf”ta yer almamasını nasıl açıklayacağız? “Tesadüf” diyebiliriz belki... Belki de “Balyoz senaryosunu 2005’ten sonra kaleme alan senaristlerin” kendi 25 paragraflarını oluştururken bir “güncellikten arındırma” işçiliği uyguladıkları öne sürülebilir. Bu durumda da senaristlerin, intihal yaptıkları metnin 2005 tarihli olduğunu bildiklerini ve internette dolaşıp duran bir metni bu şekilde kullanmakta hiçbir sakınca görmediklerini düşünmek zorundayız. (İddia sahiplerinin, “Balyoz senaristlerinin intihal yaparken kullandıkları metnin” 2005 tarihli olduklarını bilmedikleri varsayımından hareket ettiklerini var sayıyorum.)</p>
<h4><br/><br/>Metin yenilenmiş mi, ‘eskitilmiş’ mi</h4>
<p></p>
<p>Öte yandan: 2002 tarihli belgedeki “25 paragraf”ı 2005 konuşmasındaki muadilleriyle karşılaştırdığımda tesbit ettiğim “güncelleştirme” faaliyeti, iddiayı öne sürenler açısından çok daha büyük bir güçlük arz ediyor... Bu çerçevede askerî bilirkişinin işaret ettiği birbirine benzer paragraflardan iki örneği dikkatinize sunuyorum:</p>
<p>2002 tarihli Balyoz belgesi: “Ülkemizin iç ve dış borçları 250 milyar doları bulmuş, yeraltı ve yerüstü kaynakları yabancılara satılmış, ülke yönetimi IMF, Dünya Bankası ve AB’ye teslim edilmiş, üretim neredeyse sıfırlanarak...” </p>
<p>2005 tarihli konuşma: “Ülkemiz, iç ve dış borçları 400 milyar dolara baliğ olmuş, ekonomi yönetimi IMF’ye teslim edilmiş, üretimini nerdeyse sıfırlamış...”</p>
<p>2002 tarihli Balyoz belgesi: Günümüzde kapitalist sömürü yönteminin adı ve adresi uluslararası şirketlerdir. Dünya ticaretinin yüzde 60’ı 500 büyük şirketin elindedir.</p>
<p>2005 tarihli konuşma: “Yeni dünya düzeninde sömürü yönteminin adı ve adresi uluslararası şirketlerdir. Dünya ticaretinin % 65’ini 500 büyük şirket denetlemektedir.”</p>
<p>Yine aynı zor soruyla karşı karşıyayız: Ya, Haydar Baş 2002’den önce de var olan bir metni genişletip güncelleyerek 2005’te bir daha dile getirmiştir; ya da “Balyoz senaristleri” 2005’ten sonraki bir tarihte, karşılarına çıkan bu konuşma metnini güncellikten arındırarak (Türkiye’nin borç miktarını ve uluslararası şirketlerin dünya ticaretindeki payını 2002’den önceki durumuna getirerek) kullanmışlardır.</p>
<p>Ne bulunmaz Hint kumaşıymış ki şu konuşma metni, “senaristler” onca riski göze alarak ondan vazgeçememişler... Vazgeçemedikleri metin sanki altı üstü iki sayfalık klişe bir ulusalcı ekonomi deklarasyonu değilmiş gibi oturup kendi metinlerini yazmamışlar da, ona harcayacakları zamanı, metni “downdate” etmek için harcamışlar... </p>
<p>(NOT. Çok özür dilerim; bu “en zorlu çelişki” ile ilgili o kadar çok “argümanınız zayıf” eleştirisi aldım ki, ona öncelik vermek ve söz verdiğim “Balyoz belgelerinde askerî yazım tekniklerine uymayan bölümler var” iddiasına cevabımı bir kez daha ertelemek zorunda kaldım.)</p>
<h3>Öyle olduğuna inansam, Taraf’ta bir gün bile durmam...</h3>
<p>Türkiye Cumhuriyeti hükümetinin, Hrant Dink’in ölümünden önce Avrupa İnsan Hakları Mahkemesi’nde açtığı davaya gönderdiği utanç verici savunmayla ilgili düşüncemi salı günkü yazımda dile getirmiştim. Olayın, “yeterli hassasiyeti göstermediğini” düşündüğüm kendi gazetemle ilgili tarafını da bugün yazacağımı söylemiştim.</p>
<p>Haberi ilk olarak <i>Vatan </i>gazetesi, 14 Ağustos cumartesi günü Kemal Göktaş imzasıyla manşetten verdi. Ertesi gün çok sayıda gazete, “savunma”yı eleştirel bir tonda okurlarına ilettiler. Fakat o gün bu haber <i>Taraf</i>’ta yoktu.</p>
<p>Pazartesi günü ise <i>Taraf</i>’ta, hükümetin gelişmeden rahatsızlığını dile getiren, bu türden kritik savunmaların “Dışişleri bürokratlarına bırakılmayacağını” bildiren haberi okuduk.</p>
<p>Başar Başaran, benzer durumlarda benim <i>Hürriyet</i>’i nasıl eleştirdiğimi hatırlatarak, benzer bir eleştiriyi <i>Taraf </i>için de yapmam gerektiğini talep eden bir e-posta göndermiş. Şöyle yazmış:</p>
<p>“Sizin, yazılarınızda <i>Hürriyet</i>’i eleştirirken işaret ettiğiniz garabet bir durum var. Onun aynısını burada da görüyoruz. Diyorsunuz ki <i>Hürriyet</i>, Genelkurmay ile ilgili aleyhte haberleri önce görmezden geliyor ancak daha sonra iş büyür de Genelkurmay bir açıklama yapmak zorunda kalırsa o açıklamayı veriyor. Fakat böyle yaparak <i>Hürriyet </i>okuruna daha önce başını vermediği bir haberin birden bire devamını vererek akıl karışıklığı yaratıyor.”</p>
<p>Başaran, biraz daha ileride “arada bir fark görmek mümkün değildir” diyor ve <i>Taraf</i>’ın ilk gün hükümeti kollamak için öyle davrandığını ima ediyor ki, bu noktada kesinlikle kendisinden ayrılıyorum.</p>
<p>Benim eleştirim, o haberin pazar günü <i>Taraf</i>’ta yer almamasının büyük bir gazetecilik günahı olduğuna ilişkindi... Fakat bu günahın “hükümeti yıpratmamak” için bile isteye göze alındığı eleştirisini açıkça insafsızlık olarak görüyorum. </p>
<p>Sorumlu arkadaşlarla görüştüm; tahmin ettiğim gibi “amatörlük, telaş, disiplinsiz çalışma, yaz tatili kadrosuzluğu, vb.”den oluşan bir paketin azizliğine uğramışlardı ve sonuç onları da çok üzmüştü. </p>
<p>Bir tarafta haber, hakikat ve Hrant Dink’in hatırası; öbür tarafta “hükümetin yıpratılmaması...”  <i>Taraf </i>böyle bir denklemin ikinci tarafına ağırlık koyacak bir gazete değildir.</p>
<p>Öyle olduğuna inansam, bu bir veda yazısı olurdu zaten. </p>
<p><b><br/>alpergormus@gmail.com</b></p>
</div>

Kaynak: [taraf.com.tr](http://www.taraf.com.tr:80/alper-gormus/makale-balyoz-daki-en-ciddi-celiski-uzerine.htm), [web.archive.org (arşiv bağlantısı)](http://web.archive.org/web/20100821093037/http://www.taraf.com.tr:80/alper-gormus/makale-balyoz-daki-en-ciddi-celiski-uzerine.htm)
