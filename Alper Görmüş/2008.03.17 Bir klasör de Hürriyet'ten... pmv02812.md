# Bir klasör de Hürriyet’ten...

*Alper Görmüş 17.03.2008*

<div class="yazi">Bugün böyle: Yargıtay Başsavcısı’nın geçtiğimiz cuma günü açtığı AK Parti’yi kapatma davasının gazete kupürlerinden ibaret iddianamesine ben de elimden gelen desteği esirgememeye çalışıyorum. Vatan gazetesi yazarı Reha Muhtar’ın olaydan bir gün önce yayımlanan yazısını yanda aktardım. Bu kısa bölümde de, Hürriyet’in, olaydan bir gün sonra yayımladığı bir haberi hatırlatmak istiyorum. Haber şöyle (aynen aktarıyorum, sadece cümlelerdeki yüklemleri iddianame diline uygun hale getirdim):
“AKP Gençlik Kolları Genel Merkezi’nin resmî internet sitesindeki forumda, üyelerin bir bölümünün laiklik karşıtı açıklamaları ve şeriatı savunan görüşleri dikkat çekmektedir. Partinin gençlik kollarınca hazırlanan, ‘www. akgenclik.org.tr” adresli resmî sitesi üzerinden link verilerek yayınlanan foruma katılan üyeler, görüşlerini yazabilmektedirler. (...) 10 bine yakın üyesi bulunan sitedeki forumda, 4 bin 656 konu başlığı bulunmaktadır. ‘Türban ve laiklik’, ‘Ben laik değilim’, ‘Kemalizm nedir’ konuları, üyelerin en çok mesaj bıraktığı konu başlıkları olarak dikkat çekmektedir. ‘Türban ve laiklik’ konusunda yorum yapan 870 kullanıcının büyük bir kısmının laiklik ilkesini savunmadığı, bazı üyelerinin ise ‘şeriat’ düşüncesinde birleştiği görülmektedir.
“Ayrıca, seçimler öncesi yapılan Cumhuriyet mitinglerinin de konu olduğu forumda, Anıtkabir ziyaretleri hakkında ‘İnternettinhoca’ isimli üye şunları yazmaktadır: Gösterilen tepki gözönünde bulundurulduğunda, Kâbe’ye dönen Müslümanın davranışı ile her fırsatta Anıtkabir’e şikâyetlerini bildiren modern putperestlerin eylemleri arasında fazla bir fark yoktur.”
Benden bu kadar... Keyfiyeti yüce Türk adaletine havale ediyorum.

18.03.2008</div>

Kaynak: [taraf.com.tr](http://www.taraf.com.tr:80/alper-gormus/makale-bir-klasor-de-hurriyetten.htm), [web.archive.org (arşiv bağlantısı)](http://web.archive.org/web/20101115130520/http://www.taraf.com.tr:80/alper-gormus/makale-bir-klasor-de-hurriyetten.htm)
