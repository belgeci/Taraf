# Istırap içindeki “mektup”tan genel yayın yönetmenine açık mektup

*Alper Görmüş 07.08.2009*

<div class="taraf_structure_2col_1zq">
<div class="margen_n">



 <p>Dün elime bir mektup ulaştı... Zarfın üzerinde, “gönderen” hanesinde aynen şu ibare vardı: “<i>Hürriyet</i> Gazetesi Genel Yayın Yönetmeni Ertuğrul Özkök’ün Özalp Belediye Başkanı’na açık mektubu...” <br/><br/>Yani bir mektup, bana bir mektup göndermişti! Mektubu, “daha nice sürrealist tatlara” dileğiyle özenle açtım. İki A4 kâğıdını kaplayan uzunca mektubu okumaya başlamadan önce, gözüm mektubun sonundaki imza bölümüne kaydı. Artık hiç kuşkum kalmamıştı, mektup, gerçekten de bir mektuptan geliyordu. Çünkü imza hanesinde de zarfın üzerindeki ibare vardı: “<i>Hürriyet</i> Gazetesi Genel Yayın Yönetmeni Ertuğrul Özkök’ün Özalp Belediye Başkanı’na açık mektubu...” <br/><br/>Bir solukta okuyup bitirdiğim mektubu hiç kesmeden yayımlıyorum. Ben, kendisinin tamamen haklı olduğu kanaatindeyim, bakalım siz okuyup bitirdiğinizde benim gibi mi düşüneceksiniz... Burada kesiyor ve sözü “mektup”a bırakıyorum: <br/><br/>*** <br/><br/>Sevgili Alper Görmüş, <br/><br/>Biliyorum, birbirini hiç tanımayan insanların birbirlerine “sevgili” diye hitap etmesinden hiç hazzetmiyor, “önce birbirimize saygılı olmayı öğrenelim” diyorsunuz. Haklısınız ama benimki de öyle bir samimiyet virüsü işte, belki salı günkü sayısının 19. sayfasında yer aldığım gazeteden kapmışımdır! Lütfen bu defalık bağışlayın beni; hem ben bir insan değilim, bir mektubum! <br/><br/>Neyse, böylece sözü kendime getirebildim... Belki siz de okumuşsunuzdur, salı günkü <i>Hürriyet </i>gazetesinde, Genel Yayın Yönetmeni Ertuğrul Özkök’ün Özalp Belediye Başkanı Murat Durmaz’a yazdığı “açık mektup”um ben. <br/><br/>İçeriğimi biliyorsunuz: Ertuğrul Bey, benim üzerimden, ilçede bir anıt dikmek isteyen Belediye Başkanı’na hitap ediyor, onu kararından vazgeçirmeye çalışıyordu. Beni okumadığınızı düşünerek, satırlarımdan bir bölümünü dikkatinize sunuyorum. <br/><br/>“Yukarda da belirttiğim gibi, bu mektubun adresi, Van’ın Özalp İlçesi DTP Belediye Başkanı’dır. Bu ilçede bir süredir kamuoyuna kısmen yansıyan bir gerginlik yaşanıyor. İlçedeki jandarma garnizonuna, 1943 yılında 33 Kürt’ün öldürülmesinde sorumluluğu bulunan Mustafa Muğlalı adlı bir komutanın adı verilmişti. O bölgede bir garnizona bu isim verilmeseydi daha iyi olurdu. <br/><br/>Ancak şimdi Özalp’ın yeni seçilen DTP’li belediye başkanı, bu garnizonun çıkışında bir yere öldürülen kişilerin anısına bir anıt dikmek istiyor. Askerler de buna karşı çıkıyor ve ilçede bir gerginlik yaşanıyor. İlçenin yeni Belediye Başkanı Murat Durmaz’a seslenmek istiyorum. Arkadaş, lütfen böyle bir günde bu inatlaşmayı bırak.”   <b><br/><br/>“Senin adresin neden yanlış?”</b> <b> </b> <br/><br/>Sevgili Görmüş, yazılarınızda okumayı kolaylaştırmak için ara başlık kullandığınızı biliyorum, o nedenle satırlarımın arasına bu ara başlığı yerleştirdim. Umarım bunu işgüzarlık olarak algılamazsınız, ben sadece işinizi kolaylaştırmak istedim. <br/><br/>Neyse... Ara başlıktaki soruyu bana, çeşitli yerlere dağıtılmak üzere tasnif edilmeyi bekleyen öbür mektuplar, neredeyse bir koro oluşturacak biçimde hep bir ağızdan sordular. Ben de onlara “nerem doğru ki!” diye cevap verdim. <br/><br/>Siz söyleyin Allah aşkına, haksız mıyım? İçine konulduğum adresin üstünde “Özalp Belediye Başkanlığı” mı yazmalıydı, yoksa “Genelkurmay Başkanlığı” mı yazmalıydı? Ertuğrul Bey, bütün bu gerilimin asıl sorumlusuyla ilgili sözde eleştirisini “O bölgede bir garnizona bu isim verilmeseydi daha iyi olurdu” diye geçiştirip, beni Özalp Belediye Başkanı’nın kafasına çalıyor! Sayın Özkök öyle hissetmeyebilir, fakat inanın ben bundan müthiş bir hicap duydum. Onun adına da duydum, çünkü sizin 23 haziranda bu sayfada çıkan “Muğlalı’nın adı kışlaya verildiğinde gazeteciler ne yapmıştı?” yazınız, gayet iyi biliyorum ki Ertuğrul Bey gibi gazeteciler için yazılmıştı. İzninizle o yazınızdan şu satırları alıntılamak istiyorum: <i><br/><br/>“Düşünün biraz: 2004 mayısında Milliyet’te o haber yayımlanmadan önce ‘askerler kışlaya Mustafa Muğlalı’nın adını vereceklermiş’ diye duysaydık, buna inanır mıydık? İnanmazdık. ‘Hayır’ derdik, ‘bu kadar açık bir kışkırtmayı kimse yapmaz, yapamaz.’ İşte gazetelerin birkaç istisna dışında sessiz kaldığı olay bu ölçüde ‘şaşırtıcı’, bu ölçüde ‘ilginç’ ve bu ölçüde ‘şok edici’ idi...</i> <i><br/><br/>“Sessizlerin sesi olması gereken medya, ne akla ne de vicdana sığan böyle bir gelişme karşısında gerekli tepkiyi verseydi, olay bugünkü içinden çıkılmaz noktaya sürüklenir miydi? Bence sürüklenmezdi. Askerler bu kadar haksız, bu kadar vicdansız bir karar üzerinde yeniden düşünmek zorunda kalır, kararlarında direnemezlerdi.</i> <i><br/><br/>“Askerlerin her şeye rağmen direndiklerini düşünelim... Bu durumda da, zamanında görevini yapmış, mesleğinin gereklerini yerine getirmiş insanlar olarak gazeteciler askerlere şöyle demek hakkına sahip olurlardı: ‘Kusura bakmayın, ilk kurşunu siz attınız, şimdi de ‘bir evden çıkan tek kurşun’a razı olacaksınız.’ Fakat mahcubiyetten şimdi onu da diyemiyor, tıpkı olayın birinci aşamasında olduğu gibi ‘birkaç istisna’ dışında sessizliğe bürünüyor...”</i>   <b><br/><br/>“Gördüğünüz gibi yanıldınız”</b>   <br/><br/>Sevgili Görmüş, <br/><br/>Gördüğünüz gibi yanıldınız! Zamanında görevlerini yapmayıp, o “vicdansız, hukuksuz, haksız” karar karşısında isyan etmedikleri için şimdi mahcubiyetten sustuklarını düşündüğünüz gazetecilerin başında gelen Ertuğrul Bey o laflarınızı yedirmiş durumda size! <br/><br/>Alper Bey, <br/><br/>Sizin “sen” ve “siz” hitaplarının anlamı, onlar üzerinden kurulan iktidar ilişkileri üzerine kaleme aldığınız yazılardan güç alarak giriş bölümümde yer alan birkaç satır üzerine de bir şeyler söylemek istiyorum... Ertuğrul Bey ilk satırlarımın şöyle olmasını münasip bulmuştu hatırlarsanız: <br/><br/>“Bu yazıyı, Van’ın Özalp İlçesi’nin DTP’li yeni Belediye Başkanı Murat Durmaz’a açık bir mektup olarak yazıyorum. Kardeşim Murat... Kardeşim diye başladığım için, ‘siz’ değil ‘sen’ diye devam ediyorum. Sana bir çift sözüm var...” <br/><br/>Bu satırlar(ım) bana hiç mi hiç samimi gelmedi. Açıkçası bundan da hicap duydum. Giriş bölümümde yer alan bu satırları, bir tür “statü asimetrisi” duygusuyla belediye başkanına “siz” dememenin, diyememenin bir kılıfı olarak görüyorum ben. Satırlarım arasında ilerleyen okurların, “sen” ve “siz” çerçevesinde duyduğum rahatsızlığı “sinekten yağ çıkarma” çabası olarak algılamayacaklarına eminim. Hele ki “Arkadaş, lütfen böyle bir günde bu inatlaşmayı bırak” türünden cümleleri okuyunca... <br/><br/>Mektubumu burada nihayetlendiriyorum. Son olarak size bir haber vereyim: Biraz sonra Genelkurmay Başkanı Sayın İlker Başbuğ’a da bir mektup postalayacağım. O, size yazdığım kadar uzun olmayacak ama, zaten yazdım bile... Belki bilmek istersiniz, birkaç satırlık bu mektubum aynen şöyle olacak: <br/><br/>“Sayın Genelkurmay Başkanı... Özel kaleminizin beni dikkatinize sunduğunu, yani varlığımdan haberdar olduğunuzu düşünerek yazıyorum bu satırları... Ertuğrul Bey bir noktada haklı: Tam bu günlerde, mevcut ‘iyi psikoloji’yi bozacak her şeyden kaçınmak, ilaveten onu daha da ‘iyi’ hale getirecek girişimlere kafa yormak zorundayız. Özalp Belediye Başkanı Ertuğrul Bey’in çağrısına uyar da ‘anıt’tan vazgeçerse, bu gerçekten de sözü edilen ‘iyi psikolojik ortam’a olumlu bir katkıda bulunur. Fakat bunu, sizin o kışlaya yeniden ‘Özalp Kışlası’ adını verme kararınızla kıyaslayın! Ve tabii buna, belediyenin büyük bir memnuniyetle ‘anıt’tan vazgeçme kararını ekleyin. Ortaya çıkacak ‘iyi psikoloji’yi hissedebiliyor musunuz?.. Saygılarımla...”</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7109.htm), [web.archive.org (arşiv bağlantısı)](http://web.archive.org/web/20091030172237/http://taraf.com.tr:80/makale/7109.htm)
