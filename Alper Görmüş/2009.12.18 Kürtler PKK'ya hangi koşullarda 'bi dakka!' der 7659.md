# Kürtler PKK’ya hangi koşullarda ‘bi dakka!’ der

*Alper Görmüş 18.12.2009*

<div class="taraf_structure_2col_1zq">
<div class="margen_n">



 <p>Kürt meselesinde kendi niyet, arzu ve “ah, keşke”lerimizin temelinde değil de “hakikat” temelinde bir siyaset üreteceksek, içimize sindirmemiz gereken noktaların başta gelenlerinden biri şu: Kürtlerin kahir ekseriyeti (aralarında PKK’yı onaylamayanların hatta bu örgütten nefret edenlerin bir bölümü de olmak üzere), eğer PKK ortaya çıkmayıp da zor oyunu bozmasaydı, Türkiye’nin resmî politikalarının 1970’lerdekinden, 1980’lerdekinden farklı olmayacağına inanıyor. (Belki farklı olabilirdi, fakat burada önemli olan Kürtlerin algısı.) <br/><br/>Salı günkü, “Kürtler PKK’yı dövebilir, fakat başkasına dövdürtmez!” başlıklı yazımda, Kürtlerin bu algıdan kaynaklanan bir tür minnet duygusuyla, “PKK’ya sırtını çevirme, onu yüzüstü bırakma” koşuluna bağlanmış her türlü siyasi çözümü reddettiklerini; bu türden siyasi teklifleri, onurlarını satın almak üzere verilmiş rüşvet gibi algıladıklarını yazmıştım. <br/><br/>Şimdi de sıra, geçen yazımda söz verdiğim gibi, “başkalarının azarlamasına bile tahammül edemedikleri çocuklarını yeri geldiğinde döven ana-babalar misali, Kürtlerin PKK’ya pekâlâ tavır alabileceğini, onu yüzüstü bırakabileceğini somut bir örnek eşliğinde anlatmaya” geldi...<b> <br/><br/><br/><font size="3">Kürtlerin “komployu derinden hissetmediği” yıl: 2004</font> </b><br/><br/>Kürtlerin PKK algısında “minnet” gibi, “onur” gibi manevi etmenler çok önemli bir rol oynasa da, kitlelerin maddi güdülerinin ve iyi bir hayat yönündeki arzularının manevi güdülerinden daha kuvvetli (sevseniz de sevmeseniz de “modernlik” bunu başardı) olduğunu hiçbir zaman unutmamalıyız. Kürtler de pekâlâ “barış ve iyi bir hayat” uğruna PKK’yı “kaderiyle yüzyüze bırakma” noktasına gelebilir; ki, 2004’te böyle bir dönemin yaşandığını bizzat PKK’lılar teslim etmişti. 14 Ekim 2004’te <i>Yeni Şafak</i>’taki <i>Kronik Medya</i>’da bu ilginç momenti şöyle anlatmıştım: <br/><br/>“Kürtler, Abdullah Öcalan konusunda üç sene, beş sene öncesine göre çok farklı bir noktadalar... 12 ekim salı günü <i>Gündem</i> gazetesinde çok önemli bir başyazı yayımlandı: ‘Komplo ve Öcalan’a yaklaşım...’ Biliyorsunuz, ‘komplo’ sözcüğü Kürt politik jargonunda Abdullah Öcalan’ın yakalanış sürecinin başlangıç tarihi sayılan 9 Ekim 1998’i hatırlatmak için kullanılıyor. O nedenle her yıl 9 ekimde çeşitli protesto gösterileri düzenleniyor... Başyazıda, ‘komplo’ya karşı bilincin diri tutulması üzerinde uzun uzun durulduktan sonra, yazının son paragraflarında bu ‘bilinç’teki erozyona geliniyor... O bölüm de şöyle: ‘6. yıldönümünde Kürtler, çeşitli eylemler gerçekleştirdi. Özellikle Avrupa’da yaygın geçti. Ancak Türkiye’de aynı yoğunlukta geçmedi. Hatta belli alanlar dışında ciddi bir tepki, eylemlilik söz konusu olmadı... Çok sınırlı bazı etkinlikler gerçekleştirildi. Kürt demokrasi güçleri, özellikle kurumsal yapılar ve kadrolar, yıldönümünde komployu derinden hissetmedi... Bunun, Güney eksenli gelişme ve özellikle de AB süreciyle ilişkisi var mı? Bizce tartışılır. Bu iki olgunun, genelde Kürtler, özelde Kürt demokratik yapılarında sosyal, ruhsal ve düşünsel farklılıklar yaratıp yaratmadığı, soruna ve sürece bakış açılarını etkileyip etkilemediği önemli tartışma konusudur ve bizce tartışılmalıdır...’” <br/><br/>PKK’ya yakınlığı bir sır olmayan <i>Gündem</i>’deki bu yazı yayımlandığında Türkiye’deki “AB heyecanı” doruktaydı (AB ile Türkiye arasındaki tam üyelik görüşmelerinin başlamasına karar verileceği 17 aralıka sadece bir ay vardı). Belli ki PKK, o tarihsel momentte kendisinin Kürtler tarafından “AB için gözden çıkarılmakta olduğuna” dair bir kaygı içine girmişti. Nitekim o başyazıdan kısa bir süre sonra PKK, “AB sürecini baltalama süreci”ni başlatacaktı. <br/><br/>O moment, Türkiye Cumhuriyeti devletinin kaçırdığı büyük bir fırsattı. Fakat ne zaman ki Türkiye’nin AB yolculuğu duraksadı ve ardından da Kürtlere dönüp “legal ve illegal temsilcilerini yüzüstü bırak, bunun karşılığında ben seni âbâd edeyim, hatta birtakım kimlik taleplerini de karşılayayım” nutukları başladı, bölgedeki bütün psikoloji değişti. <br/><br/>Kürtler PKK’yı kendi iradeleriyle yüzüstü bırakabilirdi, fakat bunu devlet istemeye başlayınca, amaçlananın tam tersi bir sonuç doğdu. Mart 2009 yerel seçimleri, gerek bu talebin gerekse de Kürtlerin bu talebe verdiği, “ben icabında PKK’yı yüzüstü bırakabilirim, fakat bana bunu sen dayatırsan ben onu daha fazla sahiplenirim” tepkisinin iyice kristalize olduğu andı: Neticeyi hep birlikte gördük...<b> <br/><br/><br/><font size="3">“2004 ruh hali” avdet edebilir mi</font></b> <br/><br/>Peki, tarih tekerrür edebilir, “2004 ruh hali” mesela 2010’da avdet edebilir mi? Bunu bilemeyiz, fakat varsa da avdet edeceği, bunun hangi koşullarda olabileceğini biliyoruz artık. <br/><br/>a) Kürtlerin, kimlik taleplerinin karşılanacağına, bir daha eski günlere dönülmeyeceğine dair çok kuvvetli bir kanaat geliştirmiş olmaları gerekir. 2004’teki tecrübe, Kürtlerin bu çerçevede Türkiye Cumhuriyeti devletine fazla güvenmediği, fakat Avrupa Birliği üyeliği yolunda ilerleme konusunda kararlı görünen bir devlete güvenebileceğini gösterdi. Demek ki hükümet, 2003-2004’tekine benzer bir hamle içine girerse, Kürtlerin güveninin yeniden tesis edebilir. <br/><br/>b) O zamanlar PKK militanlarının ağırlıklı bir bölümü ülke sınırları dışındaydı ve çatışmalı ortam ortadan kalkmıştı. Dolayısıyla devletin, hükümetin, iktidar ve muhalefet partilerinin Kürtlerin legal siyasi partileri ve Kürtler üzerindeki “PKK’ya terörist deyin, onunla ilişiğinizi kesin” dayatması da ortalarda görülmüyordu. <br/><br/>c) Yıllar süren dehşet atmosferinin beklenmeyen bir anda sönümlenmesi, Kürtlerde, eşitlik ve kimlik taleplerinin karşılanacağı (AB süreci) yönündeki beklentiye paralel bir beklentiyi daha ortaya çıkardı: Devlet, kendi çocukları olan PKK’lıların ortadan kaldırılmasından vazgeçmişti ve bir yolunu bulup onları siyasi sürece dahil edecekti. <br/><br/>Peki, diyelim ki Türkiye’de 2004 koşulları yeniden yaratıldı... Yani, diyelim ki hükümet açılım sürecine ve onun paralelinde AB sürecine yeni ve inandırıcı bir ivme verdi; diyelim ki bunu yaparken bir yandan da Kürtlerin tepesinde boza pişirmekten vazgeçti ve “PKK’yı yüzüstü bırakın” propagandasını hakikaten bir kenara bıraktı; diyelim ki bütün bunları yaparken “dağda tek bir terörist kalmamacasına”da ifadesini bulan, Kürtlerin “çocuklarımızı imha politikası” dedikleri yaklaşımdan da vazgeçti... <br/><br/>Soru şu: Devlet ve hükümet bunları yaparsa, Kürtler bir kez daha PKK’yı yüzüstü bırakabilirler mi? <br/><br/>Yukarıda da söyledim; benzer koşullar bir tarihsel anda bir sonuç, başka bir tarihsel anda başka bir sonuç doğurabilir. Fakat benim kişisel tahminim, artık savaştan ve kargaşadan iyice bıkmış olan Kürtlerin, bu koşullarda PKK’ya dönüp “Kusura bakma artık, sen daha ne istiyorsun ki?” diyeceklerine ve onu bir kez daha yüzüstü bırakacağına inanıyorum. Hele ki, 2004’te olmayan ve Kürtlere “Ne bu ya?” dedirten Tokat benzeri saldırılar sürerse...</p>
<br/>
<br/>
<br/>



<br/>


<div id="taraf_not">
</div>

</div>


</div>
