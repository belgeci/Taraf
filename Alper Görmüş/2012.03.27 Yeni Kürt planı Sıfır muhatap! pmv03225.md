# Yeni Kürt planı: Sıfır muhatap!

*Alper Görmüş 27.03.2012*

<div class="yazi"><p>Hükümetin yeni Kürt planının en kritik noktası hiç kuşkusuz bundan böyle Kandil’in ve Öcalan’ın muhatap alınmayacağına dair karardır. Bu kararın paralelinde dile getirilen, <b>“muhatap, seçilmiş milletvekillerinin oluşturduğu Barış ve Demokrasi Partisi’dir”</b> cümlesi ise mutlaka devamındaki <b>“ama”</b> ile birlikte mütalaa edilmelidir. <b>“Ama”</b> deniyor, <b>“bunun için BDP de kendisini PKK’dan ayırmalıdır.” </b></p>
<p>Açık söyleyeyim, ben bu formülde iyi niyet görmüyorum. Bu formül, BDP ve PKK’nın toplumsal tabanının aynı olduğunu bilen, dolayısıyla onların arzulandığı ve ima edildiği ölçüde ayrışamayacaklarının farkında olan AK Parti’nin, samimiyetle muhatap arıyormuş gibi görünmesini mümkün kılan bir <b>“sıfır muhatap” </b>arayışıdır. </p>
<p>Bu yönüyle <b>“yeni Kürt planı” </b>bana hiç yeni görünmüyor ve kökenleri, Tayyip Erdoğan’ın, <b>“PKK’ya terörist demedikleri sürece kendilerine randevu vermem”</b> dayatmasını başlattığı 2007’ye kadar gidiyor.</p>
<h3><br/>“Takıyye yapmaya zorlamak”</h3>
<p>AK Parti’nin, BDP ve PKK’nın toplumsal tabanının aynı olduğunu ve bu nedenle ayrıştırılamayacaklarını bildiğini söylemiştim... Zaten bu toplumsal hakikati en özlü ve cesur biçimde dile getirenlerden biri de eski AK Parti Milletvekili Resul Tosun olmuştu. Tosun, taa 8 Eylül 2007’de <i>Yeni Şafak</i>’taki <b>“DTP’yi takıyye yapmaya zorlamak” </b>başlıklı yazısında şöyle demişti (yazıdaki DTP, şimdiki BDP’nin yerine kurulan Demokratik Toplum Partisi):<br/><br/><i>“Önce soralım. DTP böyle bir açıklama yapabilir mi? Ya da yapmasının ne faydası olur? DTP’liler, kalkıp bir basın toplantısı yapsalar ve PKK’yı terör örgütü olarak ilan etseler. Buna hangimiz inanacağız? Bence onlardan bu talepte bulunmak onları takıyye yapmaya zorlamakla eş anlamlıdır. DTP karşısında yapılacak iki şey var. Ya PKK yanlısı diye doksanlı yıllarda olduğu gibi partilerini kapatıp vekillerini kodese tıkmak. Ya da terörü bitirmede ve sorunu çözmede DTP’den istifade etmek. Aklın yolu ikinci şıktan yana. Birinci şık denendi ve bir sonuç alınamadı.”</i></p>
<p>Aradan neredeyse beş yıl geçmiş, geldiğimiz noktaya bakın...</p>
<h3><br/>“Kürtlerin gönlünü almadan, Türkleri ikna etmeden...”</h3>
<p>AK Parti yetkilileri arasında sözlerine en fazla dikkat ettiğim birkaç isimden bir olan Hüseyin Çelik, geçenlerde bir televizyonun canlı yayınında Kürt sorununa ilişkin yeni hükümet planı hakkında konuşuyordu... </p>
<p>Söylediği bir şey çok önemliydi: <b>“Kürt sorunu”</b> dedi Çelik, <b>“Kürtlerin gönlünü almadan ve Türkleri ikna etmeden çözülemez.”</b></p>
<p>Çok doğru... Ne var ki, Kürt sorununu ve onun çözümünü böyle veciz bir biçimde ifade eden, edebilen Hüseyin Çelik, bu ifadeyle hükümetin yeni Kürt planı arasındaki mesafeyi fark etmiyor, edemiyor gibi geldi bana...</p>
<p>Benim anladığım, Kürtlerin gönlünü almanın, onların bugüne kadar esirgenmiş en doğal haklarının şartsız şurtsuz tesliminden başka bir yolu yok. </p>
<p>Fakat bu da yetmez... Daha doğrusu PKK’nın inkâr edilemez bir toplumsal taban edinmeden öncesi dönem için yetebilecekken bugün yetmez.
                                    	<br/><br/>
<a class="lnk2" href="/web/20120622134801/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr:80/alper-gormus/makale-yeni-kurt-plani-sifir-muhatap.htm), [web.archive.org (arşiv bağlantısı)](http://web.archive.org/web/20120622134801/http://www.taraf.com.tr:80/alper-gormus/makale-yeni-kurt-plani-sifir-muhatap.htm)
