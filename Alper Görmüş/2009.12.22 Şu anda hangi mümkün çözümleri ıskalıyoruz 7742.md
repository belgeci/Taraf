# Şu anda hangi mümkün çözümleri ıskalıyoruz

*Alper Görmüş 22.12.2009*

<div class="taraf_structure_2col_1zq">
<div class="margen_n">



 <p>Geçmişteki hatalarımız üzerine düşünmek, hatta bir adım daha atıp bu süreci bir özeleştiriye bağlamak elbette cesaret ve olgunluk gerektirir. Fakat şu anda yapmakta olduğumuz hataların üzerine düşünmek ve özeleştiri yapmak için çok daha büyük bir cesaret ve olgunluğa ihtiyaç duyarız. Geçmiş hatalarımızla yüzleşmek için “celâdet” yeter, fakat şu anda yapmakta olduğumuz hatalarla yüzleşebilmemiz için “şehâmet” sahibi olmamız gerekir. (Celâdet: bahâdırlık, kahramanlık, yiğitlik... Şehâmet: zekâ ve akıllılıkla berâber olan cesâret, yiğitlik – Ferit Devellioğlu, <i>Osmanlıca-Türkçe Ansiklopedik Lûgat</i>.) <br/><br/>Bu açıdan toplumlar da bireyler gibidir... <br/><br/>Belma Akçura’nın, ilki 24 Eylül 1925 tarihini taşıyan ve günümüze kadar yüze yakın başka örneğini bildiğimiz “Kürt raporları”nı derli toplu bir şekilde aktaran kitabını, <i>Devletin Kürt Filmi’ni</i> okuyorum... Bu kitap da gösteriyor ki, büyük derdimizin çözümü yolunda geçmiş hatalarımızla yüzleşme konusunda zaman zaman cesur adımlar atabilmiş olsak da, “şehâmet” gerektiren “şu anda hangi hataları yapıyoruz” sorusuyla hiç yüzleşmemişiz. Zaman geçip de bu hatalar “geçmişte” kaldığında onlarla iyi kötü yüzleşirken, bu canlı sürecin ortaya çıkardığı yeni sorunlara gözlerimizi kapatıvermişiz. <b><br/><br/><br/><font size="3">Hata, özeleştiri, hatanın tekrarı...</font></b><font size="3"> <br/></font><br/>Daha beteri de var: Ne “celâdet” ne “şehâmet” gerektiren, sadece “basiret” gerektiren kimi durumlarda bile sınıfı geçememişiz. Üstelik, “yanlış yapmışız” dedikten sonra aynı hatayı bir daha tekrarlamışız... <br/><br/>Belma Akçura, ilk Kürt raporumuz olan 27 maddelik “Şark Islahat Planı”nın “Kürtçenin yasaklanması” maddesinin “Türkçesini” kitabında şöyle aktarıyor: <br/><br/>“Söz konusu vilayet ve kaza merkezlerinde, hükümet ve belediye dairelerinde ve diğer kuruluşlarda, okullarda, çarşı ve pazarlarda Türkçe’den başka bir dil kullananlar hükümet ve belediyenin emirlerine aykırı davranmakla suçlanacak ve cezalandırılacaklardır.” <br/><br/>Sonraki yıllarda, biliyorsunuz, ilan edilmemiş bir özeleştiriyle insanların konuştuğu dilin yasaklanmasının saçmalığı kabul edildi ve yasak kendiliğinden ortadan kalktı. Sonra 12 Eylül geldi ve dil yasağı, bu kez generaller eliyle hem de Anayasa’ya girdi. 1982 Anayasası’nın 26. maddesinin 3. ve 4. fıkraları şöyleydi: <br/><br/>“Düşüncelerin açıklanmasında ve yayılmasında kanunla yasaklanmış olan herhangi bir kullanılamaz.” <br/><br/>Malum, “Bir ekmek istiyorum, fakat Türkçe diyorum” günleri... <br/><br/>O da geride kaldı; aşağı yukarı 20 yıldır, bizzat Kenan Evren tarafından itiraf edilen “Türkçe yasağı hataydı” dönemini yaşıyoruz... <b><br/><br/><br/><font size="3">Şu anda hangi hataları yapıyoruz</font> </b><br/><br/>Devlet, dil yasağı konusunda bir kez daha aynı hatayı yapar mı? Bence yapmaz; o hatadan gerekli dersler çıkarıldı. Fakat görüyorsunuz, devletin hatasından dönmesi ve bunu bir daha yapmayacağına inanılması (Kürtlerin de böyle bir kaygısı yok) sorunun çözümüne yardımcı olmuyor. Her şey zamanında... <br/><br/>TRT Şeş neden umulan olumlu etkiyi yaratamadı? Çünkü olumlu etki yaratacağı zamanda değil, çok sonrasında geldi... Böyle çok sayıda örnek verilebilir. <br/><br/>Aynı şey ”mümkün çözümler” için de geçerli... Bir dönemin “mümkün çözüm”ü o tarihsel anda size imkânsız ya da “sindirilemez” görünebilir ve siz o çözümü ıskalarsınız... Yıllar sonra razı olduğunuzda ise onun “mümkün çözüm” olmaktan çıktığına şahit olursunuz. Fakat o tarihsel anda yine bir “mümkün çözüm” vardır ve siz bu defa da onu içinize sindirememektesinizdir... Çünkü “celâdet” sahibisinizdir ve fakat “şehâmet” ilinize hiç uğramamıştır.<b> <br/><br/><br/><font size="3">Bugünün mümkün çözümü</font></b> <br/><br/>Ahmet Türk’ün, parlamentoyu terk etme kararından vazgeçildiğini açıklarken “halkımız”ın ve “sivil toplum örgütleri”nin o yöndeki eğiliminin yanı sıra “Öcalan’ın düşüncelerini” de dikkate aldıklarını belirtmesi çoğu kişiye can sıkıcı geldi. <i>TV Net</i>’teki Habere Bakış’ta, Veyis Ateş gelişmeye çok sevindiğini fakat açıklamanın “Öcalan” bölümünün ağzında “kekremsi bir tat” bıraktığını söyleyince, Kürşat Bumin “ne yapalım, hakikat kekremsi” diye teselli etti onu. <br/><br/>Ben de günlerdir bunu anlatmaya çalışıyorum zaten; bu “kekremsi hakikati” içimize sindiremediğimiz takdirde bugünün “mümkün çözüm”ünü de ıskalayacağız gibi geliyor bana... <br/><br/>Ahmet Türk, belli ki, kendilerinin parlamentodan “kovulmalarına” karşılık “kovsanız da gitmiyoruz” demenin sokaklarda bir tepki yaratacağını düşündü ve hareketlerini meşrulaştırmak için “halkımız” ve “sivil toplum örgütleri”nin yetmeyeceğini hesaplayıp ekledi o son bölümü. Öcalan, işte böyle bir “hakikat” olarak, çözümün de çözümsüzlüğün de en önemli figürü olarak duruyor ortada. Bir realite; kabulü, “Kürt realitesi”ni kabul etmekten de zor bir realite... <br/><br/>Son zamanlarda pek rağbet gören bir “çözüm” önerisi dolanıyor etrafta. Buna göre, Kürt sorunu ve PKK ayrı ayrı sorunlarmış. Devlet ve hükümet, sanki PKK yokmuş gibi bütün demokratik adımları atar, Avrupa Birliği konusunda 2003-2004’tekine benzer bir tutum benimserse, Kürt sorunu çözülürmüş. Ardından PKK ve terör sorunu da, silahla çözülürmüş. <br/><br/>Bu noktada, son iki yazımda yaptığım tesbitleri hatırlatarak buna benim de inandığımı öne sürebilirsiniz. Hayır, benim söylediğim şu: Hükümet açılıma kararlı bir şekilde devam eder, paralelinde AB kriterlerini yerine getirmede yeni ataklara kalkarsa, tıpkı 2004’te olduğu gibi Kürtler PKK’yı –bir ihtimal- yüzüstü bırakabilir.<b> <br/><br/><br/><font size="3">Hem sıradan Kürtleri, hem PKK’lıları kazanmak...</font></b> <br/><br/>Benim, yukarıdaki tez sahiplerinden ayrıldığım nokta şu: Yüzüstü bırakmak, PKK’nın “topyekûn imha”sına razı olmak anlamına gelmez. Kürtler buna hiçbir zaman razı gelmeyecektir. İşte bu nedenle, Onur Öymen’in “önce terör ortadan kaldırılmalı, tıpkı Sri Lanka gibi” önerisiyle ilgili olarak şöyle yazmıştım: “Birbirinden basit iki soru soracağım. Bir: Kürt sorununu Kürtlerin gönlünü kazanmadan çözmek mümkün müdür? İki: Dağda gezen herkesi öldürerek Kürtlerin gönlünü kazanmak mümkün müdür?” <br/><br/>Değildir... Öyleyse çözüm, hem sıradan Kürtleri hem de PKK’lıları kazanmaktan geçiyor. Bunun da tek bir yolu var: Silahlarını bırakmaları karşılığında onlara siyaset yolunu açmak. (Hakkını teslim edeyim: Mehmet Ağar, 2007’de, o günün de bugünün de yegâne mümkün çözümünü “Dağda silahla gezeceklerine düz ovada siyaset yapsınlar” diyerek dile getirmişti. Aradan üç yıl geçti, bunu bu netlikte telaffuz eden siyasetçi yok hâlâ.) <br/><br/>Bugün PKK tek parça ve bu güç Öcalan tarafından kontrol edilebiliyor. Yarın bu bütünlük bozulur ve birkaç başıbozuk PKK ortaya çıkarsa, bugünün “mümkün çözüm”ü “mümkün çözüm” olmaktan çıkacak. <br/><br/>Tarih, bir bakıma, yeterince cesur davranamayan siyasetçilerin ve toplumların kaçırdığı fırsatların yol açtığı cehennemlerin tarihi... <br/><br/>------------------ <br/><br/><br/><font size="4"><strong>Kürt açılımı ve başlangıçtaki aşırı iyimserlik</strong></font> <br/><br/>Ümit Kıvanç geçenlerde e-mail marifetiyle şöyle bir pas attı bana: <br/><br/>“Sen ‘bu medya, hükümete Kürt meselesi üzerinden saldırıya geçecek’ yollu şeyler yazmıştın ve sonra sağlamasını da yapmıştın hani. Farkındaysan, içeriği tutturup yöntemde hafif yana atmışsın. Medya değil ama Teşkilatı Mahsusa memleketi kan gölüne çevirmeyi de göze alarak tam da senin dediğini yapmaya uğraşıyor. Bu konuyu sürdürecek misin acaba?” <br/><br/>Ümit bana, vergi cezalarıyla bunalan Doğan grubundaki kimi değişiklik ve kımıldanmaları hayra yormayan (daha sonra yanıldığımı itiraf etmiştim) yazımı hatırlatıp, “başka bir yoldan aynı noktaya geldik” demeye getiriyordu. <br/><br/>Düşündüm de, Doğan grubuna ilişkin kötümser tahminim tutmamıştı, fakat “medya kışkırtması” olmadan da bugünkü noktaya gelebileceğimizi tahmin etmiştim ve bu maalesef tutmuş görünüyor. Başta “CHP ‘açılım’a destek veremez; verirse, biter!” (20 Ekim 2009) başlıklı yazı olmak üzere, birkaç yazıda, “laik-kentli-çağdaş” kalabalıkların Kürt açılımına büyük bir direnç göstereceklerini ve işin yeni cumhuriyet mitinglerine kadar varabileceğini belirtmiştim. Çünkü bu politikalar, a) “iyi bir şey” yapması kategorik olarak mümkün olmayan “iktidardaki düşmanın işi”ydi ve b) Kürtlerle kendilerini eşit kılacak bir özü vardı... <br/><br/>Teşkilatı Mahsusa işte bu zihinsel tabanı kullanarak memleketi bu hale getirebildi. <br/><br/>“Açılım”ın başlarındaki aşırı iyimser havaya göndermeyle bu konuyu işlemeye devam edeceğim.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/9169.htm), [web.archive.org (arşiv bağlantısı)](http://web.archive.org/web/20100302231024/http://taraf.com.tr:80/makale/9169.htm)
