# Türkiye’de gazetecilik ve köşe yazarlığı işte böyle yapılıyor...

*Alper Görmüş 08.04.2008*

<div class="yazi">Milliyet gazetesi yazarı Melih Aşık 30 martta “Nokta Macerası” (her nedense, internet versiyonunda “Nokta Darbesi”) başlıklı bir yazı yazdı. Taraf’ın 26 mart tarihli “DARBE BELGELENDİ” manşetinin üzerine oturtulmuş yazıyı okuyunca çok şaşırdım, çünkü Taraf’taki kısacık haber metnini tamamen yanlış anlamıştı ya da öyle yansıtmayı daha doğru bulmuştu. Tuttum kendisine bir cevap yazdım. Aynı gün, bana bir e-posta göndererek cevabımla ilgili sorular sordu. Bu sorular beni şaşkınlığın çok ötesinde bir yerlere taşıdı ve bunu ona ifade ettim. Bugün, Melih Aşık’la bu yazışmalarımızı aynen yayımlayacağım, çünkü şaşkınlığımı paylaşacak birilerine ihtiyacım var. Görün bakın, Türkiye’de gazetecilik ve köşe yazarlığı nasıl yapılıyor...
Yazışmalarımızın naklen yayınına geçmeden önce, Taraf’ın manşetini (26 Mart) hatırlatmak, sonra da Aşık’ın bu manşetten yola çıkarak yazdığı yazıyı bilginize sunmak istiyorum.
Taraf’ın manşeti: Biliyorsunuz, gazetemiz Emniyet kaynaklarına dayanarak, Darbe Günlükleri’nin Özden Örnek’in Deniz Kuvvetleri Komutanlığı’ndaki bilgisayarından çıktığını ve bunun bir rapor haline getirildiğini haberleştirmişti. Aynı haberde mesele bana da sorulmuş, ben de “7 martta Ergenekon Savcısı’na verdiğim günlüklerin bilgisayar ortamındaki kopyasının böyle bir incelemeye tutulmuş olabileceği” tahminimi anlatmıştım.

Aşık’ın yazısı

Melih Aşık, 30 martta bu haber üzerine bakın ne yazdı (yazının konumuzla ilgili son bölümünü aynen yayımlıyorum):
“29 şubat günü Alper Görmüş adliyeye üç büyük valiz dolusu günlükle geldi. Duruşma öncesi bol bol resim çektirdi. Valizlerde her şey vardı ama aranan CD yoktu. Duruşmada yargıcın kararı şu oldu: ‘Valizlerdeki belgelerin konuyla ilgisi yoktur. Açılmadan iadesine... Konuyla ilgisi bulunan iddiaların yer aldığı ve çözümü 60 sayfa tutan CD’nin mahkemeye sunulmasına...’ Derken Taraf gazetesi üç gün önce şu manşeti attı: ‘Darbe belgelendi!’
“Taraf’a göre... Ergenekon Soruşturması’nı yürüten İstanbul Cumhuriyet Savcısı Zekeriya Öz, Deniz Kuvvetleri eski Komutanına ait olduğu açıklanan günlüklerle ilgili olarak Alper Görmüş’ün bilgisine başvurmuş, o arada bilgisayar ortamındaki günlüklerin bir kopyasını almıştı. Daha sonra günlükler Emniyet’te incelenmiş, İstanbul Emniyet Müdürlüğü’nden bir yetkili, metinlerin orijinal halinin, Deniz Kuvvetleri Komutanlığı’na ait hangi bilgisayardan çıktığının resmî yazıyla belgelendiğini söylemişti... (Kim bu yetkili, belli değil...) Sonuçta; Alper Görmüş’ün mahkemeye götürdüğü üç bavul dolusu belgenin Emniyet’te incelendiği anlaşılıyor... Bu belgeler Özden Örnek’in günlüğü olabilir, olmayabilir... Ancak onlar kanıt değil. Kanıt ‘Çözümü 60 sayfa tutan CD’... Acaba Alper Görmüş bu CD’yi de savcıya verdi mi? Bu CD’nin içindeki kayıtların Özden Örnek’e ait olduğu kesinleşti mi? Konunun özü burası. Ve bu konuda hiçbir ayrıntı yok haberde. Bir merakımız daha var tabii; Alper Görmüş eğer CD’yi Savcı Zekeriya Öz’e verdiyse, elinde bu CD vardıysa, neden mahkemeye vermedi?”

Naklen yayın...

Buradan sonra sadece Melih Aşık’la aramızda geçen yazışmaları aktaracağım.
Başlıyorum:
Alper Görmüş: “Sayın Melih Aşık, 30 mart tarihli ‘Açık Pencere’de yer alan ‘Nokta macerası’ başlıklı yazınız, ideolojik ve siyasi önyargılarınızın gazeteciliğinizi nasıl zedelediğini bir kez daha görmeme vesile teşkil etti. Bakın, Taraf’taki küçücük bir haberi okuduktan sonra yazdığınız küçücük bir yazıda kaç tane maddi hata yaptınız:
1. ‘Sonuçta; Alper Görmüş’ün mahkemeye götürdüğü üç bavul dolusu belgenin Emniyet’te incelendiği anlaşılıyor.’
Taraf’taki haberde Emniyet’te incelenen şeyin ‘üç bavul dolusu belge’ olduğuna dair bırakın tek bir kelimeyi, tek bir imâ gösterebilir misiniz?
2. ‘Özden Örnek’in günlüğü olabilir, olmayabilir. Ancak onlar kanıt değil. Kanıt, ‘Çözümü 60 sayfa tutan CD’... Acaba Alper Görmüş bu CD’yi de savcıya verdi mi?’
Yazdıklarınıza inanmak hakikaten çok zor. Taraf’taki haber döne döne tam bunu ve sadece bunu söylüyordu.
3. ‘Bu CD’nin içindeki kayıtların Özden Örnek’e ait olduğu kesinleşti mi?’
Taraf’ın haberindeki, Emniyet’in hazırladığı raporu ben de görmedim henüz; 11 nisandaki duruşmada bunu talep edeceğiz. Ama ben sadece sözünü ettiğiniz ‘60 sayfanın CD’si’ni değil, üç bin sayfa civarındaki günlüklerin tamamının CD’sini savcı Zekeriya Öz’e vermiştim. Buradan, Emniyet’in açıklamasının bunların tamamının (60 sayfa dâhil) Özden Örnek’e ait olduğu yönünde olduğu sonucunu çıkarıyorum. Siz farklı bir sonuç çıkarabilirsiniz, ama bunu izah etmeniz gerekir.
4. ‘Alper Görmüş eğer CD’yi Savcı Zekeriya Öz’e verdiyse, elinde bu CD vardıysa, neden mahkemeye vermedi?’
Bunu yazmadan önce, yargılandığım mahkemenin kalemine bir telefon açsaydınız, CD’nin mahkeme dosyasında olduğunu öğrenecektiniz.
Son bir not: Sözü edilen Emniyet raporu henüz hukuki bir sonuç doğurmamıştır. Bunun için talebimiz doğrultusunda istetilip mahkeme dosyasına girmesi ve mahkemenin bu konuda bir karar vermesi gerekir. Daha fazlasını söylemememin nedeni bu hukuki durumdur. Zamanı gelince başka söyleyeceklerim de olacak.” 
Melih Aşık: “Sayın Alper Görmüş... 1. Savcıya götürdüğünüz şeyin mahkemeye götürdüğünüz üç bavul belge olduğunu siz 3. maddede söylüyorsunuz... Üç bin sayfalık günlük diyorsunuz... Bu defa iki bavula sığdıysa onu bilemem. Bu ayrıntının sözünü etmeye neden gerek duyduğunuzu da anlamadım. 2. 29 şubattaki dava ile ilgili haberleri okudum... Orada size: - Bu bavulları götürün, bize ‘Çözümü 60 sayfa tutan CD'yi verin’ denmedi mi? Ola ki gazetelere yanlış yansıdı. Ama bir düzeltme görmedim. Ben de yazdım aynı şeyi. Açıklama göndermediniz. Sözü edilen o CD’yi verdiğinizi söylüyorsunuz. Duruşmadan sonra mı verdiniz? Eğer duruşmada verdiyseniz neden basına mahkemenin sizden 60 sayfalık CD’yi istediği yansıdı? Bilgilendirirseniz memnun olurum.”
Alper Görmüş: “Melih Bey, Ne yapmaya çalıştığınızı hakikaten anlayamıyorum. 1. Size yazdığım metnin üçüncü maddesinde ‘Üç bin sayfa civarındaki günlüklerin tamamının CD’sini’ savcıya verdiğimi söylüyorum, siz hâlâ ‘Savcıya götürdüğünüz şeyin mahkemeye götürdüğünüz üç bavul belge olduğunu söylüyorsunuz’ diye yazıyorsunuz. Ardından da ‘belki iki bavul’ esprileri falan... Beni şunu söylemeye mecbur bıraktınız, hakikaten üzülerek, özür dileyerek yazıyorum: Lütfen gerek Taraf'taki haberi, gerekse de size yazdığım metni bir arkadaşınıza falan okutun. 2. Evet, 29 şubattaki duruşmada bana aynen öyle dendi: ‘Bu bavulları götürün, bize çözümü 60 sayfa tutan CD’yi verin...’ Ben de duruşma hâkimine 11 nisandaki yeni duruşmadan önce ileteceğimi bildirdim. Ve mart ayı içinde, o 60 sayfayı da içeren ve kâğıda döküldüğünde üç bavulluk bir döküme ulaşan CD’yi (aslında DVD; siz öyle yazıyorsunuz diye ben de CD diye gidiyorum) Ergenekon Savcısı Zekeriya Öz’e ve mahkemeye verdim. Ne zaman? Zekeriya Öz’e 7 martta, Mahkemeye 25 martta. Sanırım her şey açık... Bir şey daha: Sizi yorduğum için kusura bakmayın, cevabımın yayımlanması ricamdan da vazgeçiyorum. Olan biteni önümüzdeki cuma günü Taraf gazetesindeki köşemde yazmaya karar verdim.”
Melih Aşık: “Alper Bey... Laf kalabalığı ve haddinizi aşan hakaretler arasında sorumun cevabını kaynatmaya çalışmışsınız... Neden o 60 sayfa içeren DVD elinizdeydi de 29 şubatta üç bavul dolusu belge arasında mahkemeye vermediniz?”
Ben, işte tam bu noktada havlu attım ve artık bir cevap yazmadım. Maruzatım bundan ibarettir. Ne diyorsunuz?

ÖNEMLİ NOT. Geçen yazımda, bugün için, “Geçmişini ‘yanlış haberi kapak yaparak kirleten’ ve hâlâ haber kritiği yazmaya cüret eden Alper Görmüş” mevzuuna girme sözü vermiştim size. Fakat Melih Aşık meselesi öne çıktı, o nedenle sözümü cuma günkü yazımda yerine getireceğim. 

08.04.2008</div>

Kaynak: [taraf.com.tr](http://www.taraf.com.tr:80/alper-gormus/makale-turkiyede-gazetecilik-ve-kose-yazarligi-iste.htm), [web.archive.org (arşiv bağlantısı)](http://web.archive.org/web/20101115130944/http://www.taraf.com.tr:80/alper-gormus/makale-turkiyede-gazetecilik-ve-kose-yazarligi-iste.htm)
