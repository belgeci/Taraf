# ‘Üstün performanslı’ muhabirin alâkaya çay demleyen cevabı üzerine...

*Alper Görmüş 28.02.2008*

<div class="yazi">Fıkrayı bilenleriniz vardır: Sovyetler Birliği henüz sağ ve salimken bir Rus akademisyen Amerikalı bir meslektaşını Moskova’ya davet etmiş. Rus akademisyen, havaalanında karşıladığı arkadaşıyla birlikte metroya doğru yürürken, Moskova metrolarının dakikliğine ilişkin uzun bir tirad çekmiş arkadaşına. Maksadı, bu küçük ama önemli örnek üzerinden sosyalizmin üstünlüğüne işaret etmekmiş. Fakat şu işe bakın, beklenen tren saatinde girmemiş istasyona. Böyle böyle her biri ıstırap yüklü bir sürü dakika geçmiş. Rus akademisyen nihayet başını kaldırıp da meslektaşının kendisine pis pis sırıttığını görünce patlamış: Ama siz de Kızılderilileri imha etmiştiniz! Ayrıca bizim trenlerimiz çok temizdir!
Kadir Ercan’ın, geçmişte kendisinin imzasını taşıyan üç Hürriyet gazetesi manşetiyle ilgili eleştirilerime gönderdiği cevabı okuyunca aklıma bu fıkra geldi. Çünkü kendisi benim somut eleştirilerimle ilgili hiçbir şey söylemiyor, cevabını şu iki nokta üzerine kuruyordu: 1. Siz bir derginin yayın yönetmeniyken kapak haberinizin yanlış çıkması üzerine istifa etmiştiniz. 2. Benim sizin bahsettikleriniz dışındaki haberlerim çiçek gibidir! 

Ben ne yazmıştım?

29 ocak ve 1 şubat tarihli iki yazıda Hürriyet muhabiri Kadir Ercan’ın üç faili meçhul cinayetle ilgili olarak çok kritik anlarda çok kritik manşetlere imza attığını, bu haberlerin “istihbarat kaynakları” gibi son derece belirsiz kaynaklara dayandırıldığını ve dezenformasyon koktuğunu söylemiştim. Bu yazıda her üç haberle ilgili kısa özetler geçeceğim, ki Kadir Ercan’ın cevap metninin alâkaya çay demleyen karakteri hakkında daha belirgin bir fikriniz oluşsun.
29 ocak tarihli, “Kışlalı cinayeti dosyası da yeniden ele alınmalı...” başlıklı yazımda, Kışlalı’nın kuzeni gazeteci Hıncal Uluç’un, mealen, “O bombayı arabasının camının önüne koyanlar, onu öldürme kastı taşıyor olamazlar” diyen yazısından yola çıkmıştım. Gerçekten de çok tuhaf bir suikasttı bu, Uğur Mumcu’ya ya da Bahriye Üçok’a yönelik “usta işi” bombacılıktan eser yoktu bu defa. Kışlalı, camla silecek arasına sıkıştırılmış poşeti almış, içindeki bombanın patlamasıyla da ölmüştü. Hıncal Uluç haklı olarak onu oraya koyanların, Kışlalı’dan paketi almak yerine polise haber vermelerini beklediklerini fakat o gün küçük bebeğini de arabaya alacağı için önceden arabayı ısıtmak için indiğini, o telaşla da torbayı aldığını öne sürmüştü. Ben, buradan yola çıkarak şöyle sormuştum yazıda: 
“Eylemi planlayanların Ahmet Taner Kışlalı’yı öldürme kastı taşımadığı bir kez kabul edildiğinde, bir sorunun sorulması da kaçınılmaz hale geliyordu: Hangi bombacı, eylemi planlarken eylem sonunda Kışlalı’nın canlı kalması kaygısını taşır? Bu sorunun mantıki cevabı şuydu kuşkusuz: Kışlalı’yı düşman değil, dost görenler. Tartışmanın sürmesi, iki gazetecinin dile getirdiği kuşkuların kamuoyuna sirayet etmesi sonucunu doğurabilirdi. Hürriyet’in manşeti işte tam o günlere, suikastın dördüncü gününe denk geldi. ?öyleydi manşet:
“ÖLÜM, ÜÇÜNCÜ PAKETLE GELDİ... Suikastçının, Kışlalı’nın otomobiline daha önce de iki kez boş kola ve bira kutusu koyduğu anlaşıldı. İstihbaratçıların ‘yemleme’ diye adlandırdığı yöntemle, Kışlalı, bir yandan tepkisi ölçülürken bir yandan da bombalı kutuya alıştırıldı. Kışlalı, otosundaki bombalı bira kutusunu da gayri ihtiyari şekilde aldı.”
Haberin “ana fikri” belliydi: Bakın, “öldürme kastı yoktu” yaklaşımı doğru değil! Bakın, bombacılar işi garantiye almış! Demek ki, cinayeti “dost kuvvetler”in işlemiş olması kuşkusu da geçerli değil! Kadir Ercan’ın manşetten yayımlanan haberinin böyle bir “kamuoyu” yaratmaya yönelik olduğuna dair şu anda da hiçbir kuşku duymuyorum.

Mumcu ve Hablemitoğlu...

Geçtiğimiz 1 şubat günü ise aynı muhabirin Uğur Mumcu cinayetini aydınlığa kavuşturma iddiasıyla başlatılan Umut Operasyonu’ndaki ve Necip Hablemitoğlu cinayetinden sonraki performanslarını ele almıştım. Hatırlayalım: 2000 yılının mayıs ayında başlatılan Umut Operasyonu’nda cinayetin “İranlı ajanlar” tarafından işlendiği tezi kısa sürede çökmüş, başlangıçta bu haberleri kontrol etmeksizin manşetlerden kullanan gazeteler bile operasyonla alay etmeye başlamıştı. Bu arada Cumhurbaşkanı Ahmet Necdet Sezer, İran’a yapılması aylar önce planlanmış ziyaretini bu haberler nedeniyle iptal etmiş, rezalet almış başını gitmişti. 
İşte Hürriyet’in Kadir Ercan imzalı manşeti tam o günlerde çıkagelmişti (5 Haziran 2000): “ACEM BÜLBÜLÜ... Konuşup her şeyi anlattı... İranlı ajan konuştuğu için başta Uğur Mumcu olmak üzere tüm faili meçhuller aydınlandı." 
Bu manşetten tam yedi gün sonra, 12 haziranda Hürriyet’te içerde şu küçük Behbahani haberini okuduk: "İRANLI, SAHTE..." 
Kadir Ercan, koca mektubunda bir tek bu noktada somut bir şey söylüyor ve Umut Davası kararında, mahkemenin “İran” vurgusuna dikkat çekiyor. İki şey söyleyeceğim: 1. Behbahani manşeti atılırken ortada değil mahkeme kararı, açılmış bir dava bile yoktu. 2. Ben son yıllarda bu mahkeme kararına referans verip de Türkiye’deki faili meçhul cinayetleri İran’ın işlediğini savunanlara hiç rastlamadım. Ama cinayetleri “devlet içindeki karanlık çeteler”e bağlayanların sayısı giderek artıyor.
Ve nihayet Necip Hablemitoğlu cinayeti (18 Aralık 2002)... Bu cinayete ilişkin olarak da başta Hürriyet, bütün büyük gazetelerin “Biz bu filmi görmüştük” türünden manşetlerle çıktıklarını; gazetenin yayın yönetmeni Ertuğrul Özkök’ün bunu vurgulayan bir yazı kaleme aldığını; “irtica işi” vurgusunun hiç yapılmadığını anlatmış, ardından da Hürriyet’in cinayetten dört gün sonraki manşetini aktarmıştım:
“ASIL HEDEF ‘UYUYANLAR’... Necip Hablemitoğlu suikastının ardından gözler, İran’da eğitildikten sonra Türkiye’de ‘uyuyan’ ajanlara çevrildi. 25 siyasi cinayetin emrinin İran’dan verilmiş olması, şüpheleri yine bu ülkenin üzerine çekti...”
Benim maruzatım bu kadar. Artık siz kendi değerlendirmenizi yaparsınız...
29.02.2008</div>

Kaynak: [taraf.com.tr](http://www.taraf.com.tr:80/alper-gormus/makale-ustun-performansli-muhabirin-alakaya-cay-demleyen.htm), [web.archive.org (arşiv bağlantısı)](http://web.archive.org/web/20101115124417/http://www.taraf.com.tr:80/alper-gormus/makale-ustun-performansli-muhabirin-alakaya-cay-demleyen.htm)
