# Gaziantep Üniversitesi’ni hiç unutmayacağım 

*Alper Görmüş 08.06.2010*

<div class="yazi">
<p>Bilgisayarımın masaüstünde, adı “özür beyanı” olan bir word dosyası var. Oraya buraya davet edildiğimde, cevap olarak herkese aynı “özür beyanı”nı gönderiyorum:</p>
<p>“Sevgili arkadaşlar, ben, 20 yaşından beri (doktorların deyişiyle ‘kitaba gelmeyen’ tuhaf belkemiği hastalığından ve onu izleyen ameliyattan sonra) bedenini çok dikkatli kullanması gereken bir adam olarak yaşıyorum. Galiba yaşlılıkla birlikte işler iyice zorlaştı. Seyahatler her zaman kötü sonuçlara yol açıyor. Sağlık sorunları için İstanbul’a mecburi gidişler dışında bu sayfayı kapadım artık. Lütfen beni bağışlayınız. Herkese selam...”</p>
<p>Bir yandan, benden aynı metni alan farklı davet sahiplerinin tesadüfen birbirlerinin metnini görmelerinden ve “adam işi otomatiğe bağlamış, zahmet edip iki satır yaz(a)mamış” diye düşünmelerinden korkarken neden şimdi bu tembelliğimi (nezaketsizliğimi?) bir gazete sayfasından ilan ediyorum? Bu sorunun cevabını tam olarak bilmiyorum, içimden öyle geldi. Neyse...</p>
<p>Bu “otomatik”  kararlılığım, nisan başında Sadık Battal’ın beni arayıp Gaziantep Üniversitesi’nde 13-16 mayıs arasında yapılacak olan “bahar şenlikleri”ne davet etmesine kadar sürebildi. Telefonda hastalığımdan söz edip biraz mırın kırın ettim ama (bir yandan da beni davet eden başka arkadaşlara “Gaziantep istisnası”nı nasıl izah edeceğimi düşünüyordum), belli ki o da hissetmişti “hayır” diyemeyeceğimi... Diyemedim, telefonu kapattık.</p>
<p>Şimdi size çok tuhaf gelebilir: O âna kadar Sadık Battal’la ne görüşmüşlüğüm vardı ne de telefonda konuşmuşluğum... Yani; –salı günü yazmıştım- tıpkı Hakan Albayrak’la olduğu gibi Sadık Battal’la da tanışmıyorduk fakat birbirimizi çok sevdiğimizi biliyorduk.</p>
<p>Sadık Battal’ın Nuriye Akman’a verdiği bir söyleşide (<i>Zaman</i>, 4 Mayıs 2008) anlattığı bir Yavuz Turgul hikâyesi var. Ona neden “hayır” denemeyeceğini bundan daha iyi hiçbir şey anlatamaz:</p>
<p>“Bana bir söz verdi ama unutmuştur diyorum. Hani geleceğini düşünmedim. Ama geldi. Üniversite yönetimi beni deli diye atarlar kaygısını taşıyorum o dönemde. Yavuz Turgul, Şener Şen, Nilgün Öneş Van’a gelmişler. Benim haberim yok. Bütün Doğu’yu geziyorlar. Van’a uğruyorlar. Devlet konukevinde kalıyorlar. Bizim üniversite rektör yardımcıları hemen oraya gidiyorlar. ‘Üniversitede bir konuşma yapar mısınız Yavuz Bey?’ diyorlar. Yavuz Bey de ‘Zaten Sadık Battal’a verdiğimiz söz üzerine geldik’ diyor. Oradaki üst düzey bürokratlara karşı benim hayatımı koruma altına aldı. ‘Burada önemli bir adam yaşıyor. Biz onun için geldik’ deyince o dönemin rektörü bana ‘büyük adamsın, önemli adamsın’ demeye başladı. Benden kurtulmaya çalışan rektör bana hayran hayran bakmaya başladı.”</p>
<p>Oysa hepsi hepsi İstanbul’da iki kez karşılaşmışlıkları vardır. Sadık Battal o sıralarda Van Yüzüncü Yıl Üniversitesi’nde sinema üzerine dersler vermektedir, ikinci karşılaşmada (bir Neşet Ertaş konserinde) Yavuz Turgul’u Van’a davet eder. Aradan iki yıl geçer ve yukarıda anlatılan şey olur. <br/></p>
<p><b>Onur Ünlü, Semih Kaplanoğlu</b></p>
<p>Çok sevdiğim, çok merak ettiğim iki büyük sinemacıyla tanışma fırsatını yine Gaziantep daveti sayesinde yakaladım: Onur Ünlü ve Semih Kaplanoğlu. Sosyal enerjileri benim gibi düşük olan, kalabalıklardan kaçan bu iki yönetmen, biliyordum ki arada Sadık Battal olmasaydı o günlerde Gaziantep’te olmayacaklardı.</p>
<p>Programa göre Onur Ünlü, ciğer delen filmi <i>Beş Şehir</i>’in gösteriminin ardından, katılanların filmle ilgili sorularını cevaplayacaktı. Fakat olmadı, film bazı aksaklıklar nedeniyle gösterilemedi ve Onur Ünlü seyircilerin görmedikleri filmle ilgili sorularını cevaplandırmak üzere sahneye çıktı. İnanmayacaksınız ama, şahane bir söyleşi oldu, hepimiz hiç bitmesin istedik.</p>
<p>Semih Kaplanoğlu’nun söyleşisini ne yazık ki izleyemedim, onun konuşmasından birkaç saat önce Gaziantep’ten ayrılmak zorundaydım çünkü. Fakat onunla karşılaşmak ve biraz sohbet etme imkânı bulmak da az şey değildi.</p>
<p>Hakan Albayrak, Sadık Battal, Onur Akın, Semih Kaplanoğlu... Bana bu insanlarla tanışma fırsatı veren bir üniversiteyi nasıl unutabilirim ki... <br/></p>
<p><b>Kemalist gençler...</b></p>
<p>Fakat devamı da var... Beni havaalanına karşılamaya gelen iki yardımcı doçent (ki onlar sonraki günlerde de hep benimle birlikteydi) Hanefi Çanakçı ve Özkan Yıldız... Siyasi görüşleri, dünya algıları çok farklıydı ama güzel bir arkadaşlıkları vardı, birbirlerini kırmadan tartışabiliyorlardı, ikisini de çok sevdim.</p>
<p>Üniversitede verdiğim konferans günü yaşadığım birkaç olay, aşırı  ölçülerde kutuplaşmış siyasi ortamlarda insanların birbirlerine güvenlerini nasıl kaybettiklerini ve birbirlerinden nasıl koptuklarını gösterdi bana; bunlara çok üzüldüm.</p>
<p>İlk gerilim, üniversitedeki Kemalist öğrencilerin konuşma sırasında beni protesto edecekleri yönündeki bilgilerle başladı. Bunu duyunca, Sadık Battal kanalıyla üniversite yönetimine haber gönderdim: Böyle bir şey olursa o öğrencilere müdahale edilmemesini, söylemek istediklerini söylemelerine izin verilmesini, gerisini bana bırakmalarını rica ettim. Onları, beni dinlemelerine ikna edeceğime inanıyordum çünkü.</p>
<p>Beklenen protesto gerçekleşmedi. Benim sözümü bitirdikten sonra başlayan soru-cevap faslında, Kemalist öğrencilerin kurduğu kulübün başkanı olan genç, “madem bu bir tartışma, biz de fikirlerimizi söyleyeceğiz” deyip, uzun süreceği anlaşılan bir konuşma başlattı. Sadık Battal, bunun bir “tartışma” değil konferans olduğunu, konuşmacıya sadece soru sorabileceklerini, zaten birkaç dakika sonra da programın yeni bölümünün başlayacağını söyleyince ortalık biraz gerildi. Ben, o gence “şimdi sizin standınıza geleceğim, orada konuşuruz” deyince ortalık duruldu.</p>
<p>Fakat “standa gitme” meselesi de sorunlu oldu. Bazı gençler beni “korumak” amacıyla peşime takıldı, onları ikna çabalarım sonuç vermeyince hep birlikte gittik. Orada, yüz yüze ve samimi bir temasın yerini hiçbir şeyin tutamayacağını bir kez daha gördüm. Kemalist gençlerle güzel güzel konuştuk, aralarından ayrılırken “keşke daha fazla zamanım olsaydı” diye hayıflandım. <br/></p>
<p><b>Kürt gençler...</b></p>
<p>İkinci kriz, beni “çiğ köfte partisi” için öğrenci evlerine çağıran Kürt gençlerle ilgili olarak patlak verdi. Ben “tamam” dedim onlara ama Sadık Battal, benim adıma aşırı bir kaygıya kapıldı. Gidersem çok endişe edeceğini söyledi, gitmememi rica etti. Üstelik endişesini, her zamanki açıklığıyla o Kürt gençlere de söyledi. En sonunda hem gençleri kırmayacak hem de Sadık’ın endişesini azaltacak bir formül bulduk: İki hocanın eşliğinde “mevcutlu” olarak gittim o eve.</p>
<p>On kadar gençtiler... Bağlama eşliğinde söylenen Kürtçe ve Türkçe türkülerin eşliğinde yaptıkları çiğ köfte şahaneydi, komşuların gönderdiği zeytinyağlı dolmalar şahaneydi... Sadık Battal’a telefon edip kopardığımız yarım saatlik ilave “izin”e o gençlerin nasıl sevindiklerini hiç unutmayacağım.</p>
<p>Gaziantep gezisi, zaten “yaban” karakterli biri olan ve son yıllarda yaşadığı hayat nedeniyle bu özelliği bir kat daha artmış, kalabalıklara tahammülü bir kat daha azalmış benim gibi birine bile “kalabalık var, kalabalık var” dedirtti ki, doğrusu başıma bir gün böyle bir şeyin gelebileceğini hiç düşünemezdim. <br/></p>
<p>            <br/></p>
<p>CHP ve El-Fetih iktidarda, ÇYDD gemide... </p>
<p>Sabancı Üniversitesi öğretim üyesi, tarihçi Hakan Erdem, Mavi Marmara’da yaralanan İsrail askerlerinin durumunu ölen aktivistlerin trajedisinin bile önüne geçiren İsrail propagandasını eleştirirken çok çarpıcı bir metafora başvurdu. Erdem’e göre bu tavır, kurban ettiği koçun boynuzlarıyla yaralanan kasabın yaralarını gösterip koçu suçlamasına benziyordu.</p>
<p>Fakat biliyorsunuz, aynı propaganda ve benzerleri Türkiye içinde de taraftar buluyor. Ben, bütün bu tuhaflığın Gazze’deki ve Türkiye’deki iktidarlarla ilişkili olduğu kanaatindeyim.</p>
<p>Bir an şöyle düşünelim: Arafat yaşıyor; HAMAS yok; Filistin’de laik El-Fetih, Türkiye’de laik CHP iktidarda; İsrail bildiğiniz İsrail ve Gazze abluka altında... Bu koşullarda Çağdaş Yaşamı Destekleme Derneği yüklemiş insani yardım malzemelerini gemilere, Gazze ablukasını delmeye çalışıyor.</p>
<p>Böyle bir tabloda, “Ne işimiz var bizim Gazze karanlığında”, “hükümet neden izin veriyor bu derneğe” gibi sorular sorulur muydu?</p>
<p>Galiba bazıları  mazlumun da sivil aktivistin de sadece “laik” olanını  seviyor.</p>
<p><b>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/alper-gormus/makale-gaziantep-universitesi-ni-hic-unutmayacagim.htm), [web.archive.org (arşiv bağlantısı)](http://web.archive.org/web/20100611001935/http://www.taraf.com.tr:80/alper-gormus/makale-gaziantep-universitesi-ni-hic-unutmayacagim.htm)
