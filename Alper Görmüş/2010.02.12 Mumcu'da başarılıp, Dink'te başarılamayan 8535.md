# Mumcu’da başarılıp, Dink’te başarılamayan

*Alper Görmüş 12.02.2010*

<div class="taraf_structure_2col_1zq">
<div class="margen_n">



 <p>Markar Esayan’ın 8 ocak tarihli yazısı şu cümleyle bitiyordu: <br/><br/>“Hatırlatayım yeniden: Dink’in katillerinin bulunması, Türkiye’deki rejimi değiştirir. Hodri meydan!” <br/><br/>Çok iddialı, fakat o nispette de doğru bir tesbit... Aynı şey Uğur Mumcu cinayeti için de geçerliydi. Fakat bulunamadı ve rejim bu defa katiller bulunamadığı için değişti: 28 Şubat’a bu cinayet üzerinden varıldı. <br/><br/>Peki, Hrant Dink’in katillerinin bulunamaması durumunda Türkiye’deki rejim değişir mi? Hayır, değişmez. <br/><br/>Bu, bir yönüyle, iki büyük cinayet arasında geçen 15 yılda Türkiye’nin aldığı mesafeyi gösteriyor. Aradaki farkı, iki cinayet sonrasında karşımıza çıkan sembolik göstergeleri karşılaştırarak da anlayabiliriz: Birinci cinayetin ardından “Türkiye İran olmayacak” ve “Kahrolsun şeriat” sloganlarıyla yüründü... Yani tam Mumcu’nun gerçek katillerinin (tetikçilerinin değil) amaçladıkları gibi gitti her şey... Oysa Hrant Dink’in gerçek katillerinin, cenazeye katılan on binlerce insanı, “bu defa başaramadık” duygusuyla izlediklerine şüphe yok. 8 şubattaki duruşma öncesinde biraraya gelen “Babalarını kaybetmiş çocukların büyük ailesi” ise gerçek katiller üzerinde ürpertici bir etki yapmış olmalıdır, özellikle de ortak bildirideki şu cümleler: <br/><br/>“Hangi kurum, hangi kurumun içindeki saygın kişi incinecekse incinsin, zedelenecekse zedelensin, itibar kaybına uğrayacaksa uğrasın. Bunun asla bir canın kaybı kadar ağır olmayacağını anlamak, anlatmak zorundayız.”<b> <br/><br/><br/><font size="3">Neden şimdi</font></b> <br/><br/>Bu büyük ailenin biraraya gelebilmesi için, aile üyelerinin, gerçek katilleri cesaretle işaret eden işte bu netlikte bir bildiriye imza atabilir hale gelmeleri gerekiyordu. Bu gecikmenin baş müsebbiplerinin, sahte tehlikeleri canlı tutabilmek için gerçek katilleri aramaktan vazgeçen irade sahipleri olduğunu da söylemeliyim. <br/><br/>Mumcu ve Dink cinayetlerinin arasında, tıpkı Mumcu cinayetinde olduğu gibi “rejimi değiştirmeyi” amaçlayan Danıştay cinayeti vardı, orada işler planlandığı gibi yürüseydi ve cinayet “şeriatçılar”a yıkılabilseydi, bizi ne tür gelişmeler bekliyor olacaktı? Her şey planlandığı gibi gitseydi, 8 şubatta “büyük aile” biraraya gelebilir miydi? <br/><br/>Peki, bu durumda, Danıştay saldırısını daha ilk günden “şeiratçılar”a yıkanların şimdi “niye bu kadar gecikti bu beraberlik” diye hayıflanmaya hakları var mı? <br/><br/>Gelişmeden <i>Cumhuriyet</i> gazetesinin de hoşnut olduğu anlaşılıyor... İyi, iyi de, Mumcu cinayetinden sonraki, yıllar süren o yayınları ne yapacağız? <br/><br/>1999’da <i>Aktüel</i>’e “<i>Cumhuriyet</i>’te 24 Ocaklar” gibi bir inceleme yazısı yazmıştım. Adı üstünde, gazetenin Mumcu’nun ölüm yıldönümlerinde nasıl bir yayıncılık yaptığını anlamaya çalışan bir gazetecilikti. Netice şöyleydi: İlk yıllar her yıldönümü <i>Cumhuriyet</i> okurlarının “Tehlikenin farkına varmalarını” sağlamak uğrunda bir araç olarak kullanılmıştı. Sonra, Susurluk’ta (1996) ortaya çıkan hakikatlerle birlikte gazete adım adım bu çizgisinden uzaklaşmış, “devlet içindeki karanlık odaklar” gibi cümlelerin yardımına başvurulur olmuştu. Bu yeni çizginin zirvesini ise Güldal Mumcu ile yapılmış bir söyleşi oluşturuyordu, ki orada Mumcu, davaya bakan savcının kendisine “Hanımefendi, kocanızı devlet öldürtmüştür, ancak o isterse çözülebilir” dediğini açıklamıştı. <br/><br/>Tuhaflık şurada ki, bütün bunlara rağmen <i>Cumhuriyet </i>okurları 24 Ocakları hâlâ “Mumcu’nun katili ortaçağ karanlığı” duygusuyla yaşıyor... Ve tuhaflık şurada ki, Güldal Mumcu hâlâ Ümit Kıvanç’ın geçtiğimiz hafta yazdığı gibi davranıyor: <br/><br/>“Güldal Hanım, resmî katillerin avukatlığına soyunduğunu ilân eden bir liderin partisinde ne işiniz var? Eşinizi kimlerin öldürttüğünü düşünüyorsunuz? (...) Eşinizi bu dünyadan koparan eylem, bizi tek tek ya da topluca öldürmeyi meslek ve alışkanlık edinmiş birilerinin eseri değil mi sizce? Partiniz kendini bunların önüne kalkan ediyor. Sizi orada görmek, emin olun, cesur gazetecilerin bu ülkede öldürülme korkusu duymadan yaşamasını ve çalışmasını isteyen insanları çok üzüyor.” <br/><br/>Fakat unutmayalım, Uğur Mumcu’nun oğlu ve kızı geçen hafta çekilen “büyük aile” fotoğrafında yerlerini aldılar. <br/><br/>Hiç kuşkum yok, “resmî katilleri” en çok, 17 yıl önceki “devlet cenazesi”nin en ön safında yürüyen o iki çocuğun şimdi aklı başında iki genç insan olarak o fotoğrafta yer alma iradeleri rahatsız etmiştir. <br/><br/>--------------- <br/><br/><br/><font size="4"><strong>‘Zanlı’nın inkârı çok da anlamlı değildir</strong></font> <br/><br/>Askerî mahkeme, “Zir vadisinde ele geçirilen silah ve mühimmat” davasında Yarbay Mustafa Dönmez’i dört yıl hapis cezasına çarptırdı, yarbay ayrıca ordudan ihraç da edildi. <br/><br/>Yarbay Dönmez dava boyunca çok ilginç bir savunma çizgisi geliştirdi. Toprağa gömülü silah ve mühimmatın oraya polisler tarafından gömüldüğünü ve dava dosyasındaki krokinin kendisine ait olmadığını savundu sürekli olarak. Ben, bu reddiyelerin “Ergenekon’a soğuk” gazete ve yazarlar tarafından neredeyse hakikat hükmünde haberleştirilip yorumlanmasını (“baksanıza, adam kendine güvenmese bu kadar iddialı konuşur mu?”) daha önce yazdığım bir yazıda şöyle izah etmeye çalışmıştım: <br/><br/>“İnkârdan gelmenin rutin bir inceleme sonucunda hükümsüzleşeceğinin apaçık olduğu durumlarda, davranışın hukuki savunmadan ziyade ‘halkla ilişkiler’ çabasının bir parçası olduğunu düşünüyorum. (...) Çünkü amaç, zihinlerde bir ‘acaba?’ tortusu bırakmak. Dönmez’vari inkârların mahkemelerden çok ‘kamuoyu mahkemesi’ne yönelik oldukları gibi bir şüphe taşıyorum ben.” <br/><br/>Şimdi her şey ortaya çıktı. Peki, biz gazeteciler buradan nasıl bir ders çıkarmalıyız? Bence şöyle: <br/><br/>İnkâr, zanlı açısından doğal bir davranıştır. Fakat gazeteci açısından çok da anlamlı değildir. Gazeteci, tabii onu da yansıtmalıdır, fakat onun için asıl önemli olan maddi bulgulardır. <br/><br/>----------- <br/><br/><br/><font size="4"><strong>Şu ‘fırın’ mevzuu başıma dert oldu...</strong></font> <br/><br/>Darbe Günlükleri’nin üç valize denk gelen bilgisayar çıktılarını bir arkadaşımın fırınında yakma “eylemim” ne zaman bir yerlerde telaffuz edilse, hadiseyi ilk defa duyan birilerinin, “yazıklar olsun”la “tabansız” arasında gidip gelen eleştirilerine muhatap oluyorum. <br/><br/>Bu defa da Mustafa Balbay (<i>Cumhuriyet</i>, 8 şubat) ve Balçiçek Pamir’in (<i>Habertürk</i>, 9 şubat) yazılarının mağduru oldum... <br/><br/>Önce Balbay, “Yazınca da kızıyorlar, yazmayınca da” başlıklı yazısında hatırlattı “fırın”ı: <br/><br/>“Yazdıklarımla ilgili belgelerin yanında bir de yazmadıklarımla ilgili tartışma var. Malum iddianameye göre eski Deniz Kuvvetleri Komutanı emekli Oramiral Özden Örnek’in günlükleri benim arşivimde de var. Medya bu durumu şöyle işliyor: ‘Balbay madem bu günlüklere ulaşmıştı, neden kullanmadı?’ İddianame ve ekleri ortada. Bende o günlüklerin az bir bölümü vardı. (...) Ben bu günlükleri Alper Görmüş kadar görmemiştim. Bu gazeteciliğinin bedelini tatsız biçimde ödeyen Görmüş, belgeleri bir fırında yaktığını söyledi. Bendekiler değil bir fırın küçük bir sobayı bile doldurmazdı.” <br/><br/>Ertesi gün de Balçiçek Pamir, Silivri’de konuşma fırsatı bulduğu Balbay’a benim fırın maceramı hatırlattıktan sonra, “niye yayımlamadın” diye sorduğunu yazdı köşesinde. Cevap aynıydı: “Ne fırını? Bendeki bilgiler sobayı doldurmazdı.” <br/>Bir daha söylüyorum: O yakılanlar, yargılandığım davada mahkemeye götürdüğüm çıktılardı. Hâkim, “böyle istemiyorum, bize de DVD olarak getirin” deyince, onları “fırın” marifetiyle imha ettim. Yoksa, bana serzenişlerini ileten kimi okurların zannettiği gibi, böylece önemli bir belgenin yükünden kurtulmak değildi niyetim. Zaten günlüklerin bir dijital kopyasını yargılandığım mahkemeye, bir başka kopyasını da isteği üzerine Ergenekon savcısı Zekeriya Öz’e vermiştim. Biri de bende, eder üç. <br/><br/>Keyfiyet, hadiseyi ilk kez duyan okurlara duyurulur.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/9988.htm), [web.archive.org (arşiv bağlantısı)](http://web.archive.org/web/20100224085220/http://taraf.com.tr:80/makale/9988.htm)
