# Raziye Demir’e saygı yazısı

*Alper Görmüş 10.09.2010*

<div class="yazi"><p><i>Akşam</i> gazetesinin 6 eylül tarihli sayısının manşeti, “CHP Konya İl Örgütü’nün Saymanı, başörtülü genç bir işkadını” diye tanıtılan Raziye Demir’e ayrılmıştı.</p>
<p>Çiğdem Toker imzalı haberi okurken öyle büyük bir yaşama sevinci, haberin öznesine öyle büyük bir saygı duydum ki, tüylerim diken diken oldu. Onun gibi bir insanın varlığından haberdar olmak, bir bayram hediyesi gibi geldi bana. </p>
<p>Bu hediyeyi sizinle paylaşırsam, alacağım hazzın daha da büyüyeceğini hissediyorum. İşte bu nedenle, bu bayram gününde Raziye Demir’i sizin de tanımanızı istedim. </p>
<p><i><br/>Akşam</i> (gazeteye de Çiğdem Toker’e de teşekkürler), “En sıradışı CHP’li” manşetinin spotunda Raziye Demir’i şöyle tanıtıyor okurlarına:</p>
<p>“CHP’li bir aileden geliyor. Bir yıldır da sayman. İnancı gereği 12 yıldır başını örtüyor. Evli bir erkekle imam nikâhıyla yaşıyor. Bunlar, başını çok ağrıtmış. ‘Ya eşarbını çıkar ya partini değiştir’ baskısıyla karşı karşıya.” </p>
<p>Eşi Mehmet Çalık’la birlikte, sahip oldukları torna ve döküm işletmesini yöneten Raziye Demir, resmî nikâhı özellikle kendisinin istemediğini bakın nasıl anlatıyor:</p>
<p>“İkimizin de ikinci evliliği ama resmî nikâh yok. Ben istemedim. Mahkemeden vazgeçirdim. Eşimin ilk eşinden dört çocuğu var. Eğer resmen evlenseydik o çocukların hakkını yemiş olacaktım. O çocukların maddi hakkı, sigortaları var. Siyasetçiyim, inançlıyım dört çocuğun hakkını yedirtmek istemem.”</p>
<p>Toker’in, “Sizin haklarınız. Ya çocuklarınız” sorusuna verdiği cevap da en az bir önceki cevabı kadar etkileyici:</p>
<p>“Ben güçlü bir kadınım, Allah korusun eşime bir şey olsa, ayakta durmayı bilirim.”</p>
<p>Şimdi bakın: Kendisine yasal hak kılınmış “devlet” ve “koca” güvencelerini, birey olarak kendisine duyduğu saygı ve sahip olduğu yüksek adalet duygusuyla reddeden bir kadından söz ediyoruz.</p>
<p>Bu tercihin nasıl bir ahlaki standarda tekabül ettiğini, ne kadar “sıradışı” olduğunu vurgulamaya herhalde gerek yok. Fakat ilk anda fark edilemeyecek olanı vurgulamadan geçemem: Karşımızdaki portre kelimenin tam anlamıyla “modern” bir insanın portresidir. </p>
<p>Yazık ki bizim ülkemizin “modern”lerinin modernlik algısı hâlâ kılık-kıyafete ve “hayat tarzı”na endeksli... Hâlâ kabuğa bakıp özü; biçime bakıp muhtevayı ıskalıyorlar... </p>
<h4><br/>“Modern kadın”mış! Modernlik budur işte! </h4>
<p>Eskiden bazı tıp hocaları, birine sidik öbürüne kan koydukları iki şişeyi öğrencilere gösterir, “hangisi kan” diye sorarlarmış. Zavallı öğrenciler cevabı “apaçık” olan bu soruya ilk sırada cevap vermek için sazan gibi ortaya atılırlar, “tabii ki kırmızı olan” derlermiş. İşte o zaman “hepiniz çaktınız” diye paylarmış hocaları onları, “tahlil etmeden nereden biliyorsunuz hangisinin kan hangisinin sidik olduğunu?”</p>
<p>Bizim “modernler” de öyle değil mi? Koyun bin kişilik bir “modernler” jürisinin karşısına Raziye Demir’i ve 99 “laik-kentli-çağdaş” kadını... Sorumuz da “Bu yüz kadın arasında biri ‘modern’ değil, hangisi?” olsun... Cevap banko “Raziye Demir” olur, değil mi? Peki, jüriden, “Cevap vermeden önce ‘tahlil’ yapmalıyız” diyen çıkar mı? Hiç sanmam.</p>
<p>İşte buyurun: Bu olağanüstü kadın, her şey bir kenara bırakılıyor, sırf tercih ettiği kıyafetiyle algılanıyor ve o kıyafetin içindeki insanı, modern zihniyeti kimse görmek istemiyor. Şöyle isyan ediyor Raziye Demir:</p>
<p>“Beni özel hayatımla değil, yaptığım çalışmalarla değerlendirsinler. Açsınlar tuttuğum defterlere baksınlar. Yanlışım varsa o zaman eleştirsinler. (...) Kendi evime bir şey alırken bir gün olsun pazarlık etmedim. Ama parti için alışveriş yaptığımda, en uygun fiyatı bulayım diye sokak sokak dolaşmaktan ayaklarım şişer. (...) Eşarbımla uğraşmasınlar. Örtüm yeni değil, inancım gereği 12 yıldır örtünüyorum. Pes etmeyeceğim. Hatta uğraşmayı sürdürürlerse tamamen kapanacağım.”</p>
<h4><br/>Kılıçdaroğlu’ya da teşekkür</h4>
<p>Haberin CHP Konya İl Örgütü’ndeki yankısı Raziye Demir adına hiç iyi olmamış, “istifa” sesleri gelmeye başlamış. Çiğdem Toker bunu, CHP Genel Başkanı Kılıçdaroğlu’ya iletmiş. Aldığı cevap, Toker’in yüreğine su serpmiş (benim de): “Kimsenin özel hayatıyla ilgili değiliz. (İstifa çağrılarını kast ederek) Sanmıyorum böyle bir şey istemiş olsunlar. Olur mu öyle şey?” </p>
<p>Bu yaklaşımı nedeniyle Kılıçdaroğlu’ya da teşekkür edeyim ve hadisenin “muhafazakârlar” tarafına geçeyim. Raziye Demir’in şu sözleri de onlara gidiyor:</p>
<p>“Size ne dedim. Size ne? İster imam nikâhlıyım, ister beraber yaşıyorum size ne? Beni afişe edenler, benim üzerimden partimi vurmaya çalışanların çoğu aynı durumda.”</p>
<p>Yanlış anlamadıysam, Konya’nın dindar siyasetçileri “nikâhsız yaşıyor” propagandasıyla, Raziye Demir’in ancak saygıyla karşılanabilecek tercihini (hele ki o gerekçeyi duyduktan sonra) siyasi istismar konusu yapmaktadırlar... Üstelik kendileri de aynı konumdayken... </p>
<p>Durum böyleyse, onlara da yazıklar olsun! </p>
<p>Hiç unutmasınlar: Raziye Demir gibi birini inciten, bütün insanlığı incitmiş gibi olur! </p>
<h3>‘Dönek’lere kim saldırır</h3>
<p>Referandumda “Yetmez ama Evet” kampanyası yürütenlerin barışçı toplantılarını şiddet uygulayarak sabote eden “solcu”lar bunu neden yapıyorlar?</p>
<p>Kelimelerimi bu şiddetperverlerin jargonundan seçerek söylüyorum: Şiddetlerini esas olarak onlara yöneltiyorlar, çünkü onları “dönek” olarak görüyorlar.</p>
<p>Bu arkadaşlar bilsinler ki, “dönek”e saldırı, esaslı bir siyasi patolojiye işaret eder. Neden bazı “dönek”ler öfkemizi kabartır da, bazılarına sadece üzülür ve acırız? </p>
<p>Üç yıl kadar önce <i>Aktüel </i>için kaleme aldığım Cem Karaca portresinde (“Sürüyü çıldırtan ‘dönek’”) bu sorunun cevabını aramıştım.</p>
<p>Saldırgan arkadaşlar için portenin küçük bir bölümünü buraya alıyorum:</p>
<p><i><br/>“Döneklik” neden benzersiz bir öfke yaratır cemaatimsi “biz”lerde... Bizi kızdıran şey, “dönek”in sergilediği ahlaki zaaf mıdır, yoksa bizim bir türlü gösteremediğimiz cesareti onun göstermiş olması mıdır? Ahlaki zaaf suçlaması, “cesur” karşısındaki “korkak”ın sığındığı bir liman olabilir mi? </i></p>
<p><i><br/>Düşünelim biraz, kişisel çıkar kriterine vurulduğunda hangisi daha rasyoneldir Cem karaca açısından: “Dönmüş” bir Cem Karaca mı “taş gibi solcu kalmaya devam etmiş” bir Cem Karaca mı?</i></p>
<p><i><br/>(...)</i></p>
<p><i><br/>“Sürü”den ayrılan bu tür insanlar, “sürü”de kalmaya devam edenler arasında büyük bir öfkeye yol açar, çünkü o artık bir aynadır; ona bakan eski yoldaşları çok tatsız suretler görmektedir o aynada. </i></p>
<p><i><br/>“Dönek”lere karşı gösterdiğimiz tepkinin, “biz”im dünya görüşümüze beslediğimiz güven ve inançla ters orantılı olduğu gerçeği üzerinde hiç düşündünüz mü? Topluca inandığımız şey, ideolojimiz, siyasetimiz vb. güçlüyse ya da biz onu öyle algılıyorsak, gidene en fazla küçümseyici gözlerle bakarız; asıl duygumuz ise bu kadar bariz bir “doğru” karşısında yolunu şaşırıp giden garip için üzülmektir. Tersinin doğru olması durumunda, yani aslında inandığımız şeyden bizzat kendimiz kuşku duyuyorsak iş değişir. Giden, dönen artık büyük bir öfke yaratır üzerimizde... Onu bir kaşık suda boğmak isteriz...</i></p>
<p><b><br/>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/alper-gormus/makale-raziye-demir-e-saygi-yazisi.htm), [web.archive.org (arşiv bağlantısı)](http://web.archive.org/web/20100912162942/http://www.taraf.com.tr:80/alper-gormus/makale-raziye-demir-e-saygi-yazisi.htm)
