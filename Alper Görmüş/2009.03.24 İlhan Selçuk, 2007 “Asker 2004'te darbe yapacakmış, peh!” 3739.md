# İlhan Selçuk, 2007: “Asker 2004’te darbe yapacakmış, peh!”

*Alper Görmüş 24.03.2009*

<div class="taraf_structure_2col_1zq">
<div class="margen_n">



 <p>Bazen, bazı meslektaşlarımızın bazı kritik anlarda neler yazdıklarını merak edip zahmetli kazı çalışmalarına dalıyorum... Bunların önemli bir bölümünde öyle bir malzemeyle karşılaşıyorum ki, kazma sallarken yüzümde geniş bir gülümseme oluyor... <br/><br/>Geçenlerde, acaba 12 Nisan 2007’de Genelkurmay Başkanı Yaşar Büyükanıt’ın yaptığı basın toplantısı ile iki hafta sonraki (27 Nisan 2007) e-muhtıranın ardından İlhan Selçuk neler yazmış olabilir diye düşündüm. <br/><br/>İtiraf edeyim, ben esas olarak ikinci torbadan çıkacaklardan ümitliydim, fakat orada kuru bir “ordu görevini yapmıştır” ibaresinden başka bir şey bulamadım. Fakat <i>Cumhuriyet</i>’in büyük abisinin Büyükanıt’ın basın toplantısından bir gün sonra (13 Nisan 2007) kaleme aldığı “Harika!..” başlıklı yazı gerçekten de harikaydı. Hele ki, Balbay’ın günlüklerindeki, “İlhan Abi”nin 2004 darbecileriyle iş tutma bölümleriyle birlikte okunduğunda... <br/><br/>Küçük bir hatırlatmadan sonra sizi, eminim benim gibi yüzünüzde bir gülümsemeyle okuyacağınız satırlarla baş başa bırakacağım... <br/><br/>Biliyorsunuz, Büyükanıt “sözde değil, özde laik” bir cumhurbaşkanı istediği o konuşmada, bir yandan da bu seçimin TBMM’nin işi olduğunu özellikle belirmişti. O konuşmadan bir gün önce ise eski genelkurmay başkanı Hilmi Özkök <i>Anadolu Ajansı</i>’na bir demeç vermiş, kısa bir süre önce <i>Nokta</i> dergisinin yayımladığı “Darbe Günlükleri” ile ilgili olarak “vardır da diyemem, yoktur da diyemem” cevabıyla, bir anlamda günlükleri teyit etmişti. <br/><br/>Ahmet Altan’ın yorumunu hatırlıyorum, başkaları da katılmıştı sonra: Bu yorumlara göre Özkök’ün tam o anda devreye girmesiyle Büyükanıt’ın aslında çok daha sert olarak planlanan çıkışı “bozulmuş”, “kırılmış”tı... <br/><br/>İlhan Selçuk’un 13 nisan tarihli yazısı, onun da benzer bir yorum yaptığını, fakat Ahmet Altan ve başkalarının tersine, bu “kırılma”dan dolayı Özkök’e öfke duyduğunu gösteriyor. <br/><br/>Şimdi sizi ibretlik bir “kıyaslamalı okuma”yla karşı karşıya bırakıyorum... Önce Selçuk’un 2004 darbe girişimlerini açığa çıkaran Darbe Günlükleri’yle dalga geçme çabasını gösteren 13 Nisan 2007 tarihli yazısı, ardından da Balbay’ın günlüklerinden, “İlhan abi”nin 2004’te neler yaptığını gösteren iki bölüm... <b><br/><br/>“Harika!..”,<i> Cumhuriyet</i>, 13 Nisan 2007</b> <br/><br/>“(Bu yazıyı sabah yazıyorum, Genelkurmay Başkanı Orgeneral Büyükanıt’ın basın toplantısı öğleden sonra...) <br/><br/>Harika fiyakalı bir sözcük!.. ‘Hayranlık uyandıran, şaşırtıcı, etkileyici, olağanüstü’ anlamlarına geliyor... Vallahi harika!.. <br/><br/>Genelkurmay Başkanı Büyükanıt’ın basın toplantısı yapacağı duyuruluyor... Hemen o gün eski Genelkurmay Başkanı Hilmi Özkök ya konuşuyor ya konuşturuluyor, ya yaptığı işin anlamını biliyor ya da dolduruşa getiriliyor... Ve açıklaması AA (Anadolu Ajansı) marifetiyle televizyonlarda bangır bangır yayımlanıyor... <br/><br/>Bu ne rastlantı?.. Harika bir rastlantı!.. Asker 2004’te darbe yapacakmış... <br/><br/>‘İddia’ ne idüğü belirsiz belgeleriyle Fethullahçı cenahtan medyaya pazarlanıyor... Ne zaman?.. 2007’de tam Cumhurbaşkanlığı seçimi arifesinde... Harika!..” <b><br/><br/>Balbay’ın günlüğünden, 16 Ocak 2004</b><b> <br/><br/>İlhan Selçuk: </b>Tabii biz sizinleyiz. Siz bir bütün olarak hassassınız... Ama sizi bölünmüş göstermek isteyenler var. Bu çok önemli.<b> <br/><br/>Şener Eruygur:</b> Ne dediğinizi çok iyi anlıyorum. Ona dikkat ediyoruz.<b> <br/><br/>Selçuk: </b>Ben çok şey yaşadım. 9-11 yaşadık. (38 yıl önce içinde yer aldığı asker-sivil cuntanın en kötü günlerine işaret ediyor: 9-11 Mart 1971 –A.G.) Yani öyle bir şey olmasın isterim. Bir kez daha biz yenilen tarafta olursak, hiç istemiyorum. Bundan korkuyorum.<b> <br/><br/>Eruygur: </b>Korkunuzu anlıyorum, endişeniz olmasın. Ona dikkat ediyoruz.<b> <br/><br/>Balbay’ın günlüğünden, 18 Şubat 2004</b><b> <br/><br/>Şener Eruygur (ŞE): </b>Benim bir önerim var, birbirinden bağımsız, bölük pörçük hareketler var. Bunları bir araya getirip çoğaltmak lazım diyorum.<b> <br/><br/>İlhan Selçuk (İS): </b>Aynen biz de öyle düşünüyoruz. ADD’ler var. Üye sayısı 100 binin üzerinde, şube sayısı 503 olmuş... Bunlar Anadolu’da çoban ateşleri gibi duruyor... Ben Aydın’a gittiğimde dönerken bu aklıma geldi.<b> <br/><br/>ŞE: </b>Biz bir çalışma yaptık. Öteki üç arkadaşımla birlikte konuştuk. Bu kararı aldık. Artık yürüyeceğiz. Kararı aldık. Burada arkadaşımız Plan Prens. Ali her şeyi not ediyor. Bilgi de verecek... İlk iş olarak 3 Mart Hilafetin Kaldırılışı ve Tevhidi Tedrisat Kanunu’nun yıldönümü. O gün büyük bir toplantı yapılacak. Biz de çağrılı olarak geleceğiz. Öteki arkadaşlarım da gelecek... Konuştuk onlarla da. Hani dedim ya yüzde 1 yüzde 99’a uymak zorunda. Biz artık ona bakmıyoruz. Kendimiz yürüyoruz.<b> <br/><br/>İS: </b>Bizim çalışmamız da şöyle, (çizerek) bir üçgen, en tepesinden teğet olarak yana bir çizgi, ucunda bir diktörtgen. Ortasında bir yuvarlak, çekirdek. Üçgen ADD, dikdörtgen ortak bildiriye imza atacak derneklerin temsilcileri, ortasındaki çekirdek de bildiriyi kaleme alacak olan dar grup... (metin Aliye verildi). <br/><br/>(...)<b> <br/><br/>İS: </b>Kıbrıs’ta ne oluyor sizce? (...) Bir bildirinin söz konusu olacağını söylemiştiniz..<b> <br/><br/>ŞE: </b>İşte onu biraz yazılıp çizildikten sonra yapmak istiyoruz. <br/><br/>Ne diyorsunuz? Gerçekten de “Harika” değil mi? <br/><br/>-------------------------- <br/><br/><br/><font size="4"><strong>Kürşat’la anlaşamadık...</strong></font> <br/><br/>Kürşat Bumin’in, Ergenekon davasının ikinci iddianameyle “darbe girişimleri”ne odaklanmasından memnun olmadığını açıkladığı yazılarına bu sayfadan verdiğim cevabın ardından, Kürşat da <i>Yeni Şafak</i>’ta kaleme aldığı iki yazıyla tartışmaya katıldı. <br/><br/>O yazılar bir kez daha gösterdi ki Kürşat fikirlerinde ısrarlı. Yazılardan şu satırları aktararak, hangi fikirlerinde ısrarlı olduğunu birlikte hatırlayalım: <br/><br/>“Doğru, ‘Ergenekon’ davası ile ‘cinayetler’in aydınlatılmasına odaklanmasını, ‘darbe girişimleri’nin öne çıkarılarak kırk yılda bir nihayet yakalanmış bir fırsatın heba edilmemesi gerektiğini savundum. Siyasi-cezai kötülüklerin hepsinin bir arada aydınlatılmasına yönelik bir çabanın işi en iyimser tahminle ‘zaman aşımı’na teslim etmek olacağını, ‘bütün’ü parçalara ayırarak ele almanın çok daha olumlu sonuçlar çıkaracağını söyledim.” <br/><br/>Neden böyle yapmamız gerektiği konusunda Kürşat’ın yaslandığı en önemli argümanlardan biri de “Darbe girişimlerinin ‘Ergenekon davası’ örneğinde olduğu gibi yargının önüne getirilerek umut ettiğimiz bir sonuca ulaşılabilmesi(nin) imkân dahilinde (olmaması).” Kürşat’a göre, bunu anlamak için de “Darbe Günlükleri” ile ilgili olarak benim yargılanma sürecime bakmak yeter... <br/><br/>Geldiğimiz noktada konuya ilişkin yaklaşımımı ve Kürşat’ın açık bıraktığını düşündüğüm noktaları bir kez daha özetleyeyim:<b> <br/><br/>Birinci nokta:</b> Ben, “cinayetler” de dahil olmak üzere Türkiye’nin son yıllarındaki, “sivil kötülük”lerin ülkeyi bir darbeye hazırlamak üzere kotarıldığını, ortaya çıkan bütün gelişmelerin bunu gösterdiğini ve bu nedenle Kürşat’ın söyleyişiyle “siyasi ve cezai” kötülüklerin, bu örnekte birbirinden ayrılamayacağını savundum. Kürşat, “ayırmalıyız” demekte ısrar ediyor. Bu, ancak “ayırma”nın mümkün olduğu durumlarda yapılabilecek bir tercihtir. Kürşat bence “ayırmalıyız” demeden önce, bu iki musibetin kendi mecralarında ayrı ayrı akan iki musibet olduğunu bize gösterebilmelidir.<b> <br/><br/>İkinci nokta:</b> Kürşat, benim davam ile Şemdinli’nin sonuçsuzluğunu hatırlatarak bu işlerin bu yargıyla yürütülemeyeceğini söylüyor. İyi de, aynı sonuçsuzlukla malûl yüzlerce “cezai” davayı ne yapacağız? Bu durumda, bu yargıdan bir şey olmaz deyip onları da mı sıradan çıkaracağız? <br/><br/>Kürşat, “siyasi” davaların “ağır ceza”yla değil, “siyaset”le çözülebileceğini söylüyor. Ben de öyle düşünüyorum. Fakat “siyaset”in, bütün sendelemelerine, bütün gel-gitlerine karşılık Türkiye’de hiç olmadığı kadar işin içinde olduğu da belli değil mi?<b> <br/><br/>Üçüncü nokta: </b>Kürşat’ın dediği çıkabilir ve bütün bunların sonucunda “resmî” bir karara ulaşamayabiliriz, bunu ben de bir ihtimal olarak, hem de büyük bir ihtimal olarak görüyorum. Fakat iş “cezalandırma” ile sonuçlanmasa bile bizzat dava sürecinin Türkiye’nin darbe tarihinin çanına ot tıkayacak bir biçimde seyrediyor oluşu başlı başına bir kazanç değil midir? <br/><br/>“Pratik”ten bir soruyla bitireyim: Mustafa Balbay’ın darbe günlüklerinin ortaya çıkması Türkiye’nin son yıllarındaki “cezai” kötülüklerin yargılanması bakımından olumlu bir atmosfer mi yaratmıştır, olumsuz bir atmosfer mi yaratmıştır?</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4655.htm), [web.archive.org (arşiv bağlantısı)](http://web.archive.org/web/20090531081901/http://www.taraf.com.tr:80/makale/4655.htm)
