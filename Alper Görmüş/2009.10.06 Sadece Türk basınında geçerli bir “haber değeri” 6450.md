# Sadece Türk basınında geçerli bir “haber değeri”

*Alper Görmüş 06.10.2009*

<div class="taraf_structure_2col_1zq">
<div class="margen_n">



 <p>Gazeteciler, yakın ve uzak çevremizde olup bitenlerden bir kısmını haberleştirirken, daha büyük bir kısmını okurlara iletmeye lâyık görmüyor. Gazetecilerin neyin haber olduğuna ve neyin olmadığına ilişkin değerlendirme yaparken başvurdukları kriterler gazetecilik okullarında “haber değerleri” başlığı altında okutuluyor. Buna göre, bir olayın haber olabilmesi için önemli olması, yeni olması, çok sayıda insanı ilgilendirmesi, ilginç olması, vb. gerekir. <br/><br/>Fakat gazeteciler bu işi ellerinde “haber değeri” ölçen aletler olmak suretiyle yapmıyorlar; yani, bir olayın bu kriterleri taşıyıp taşımadığı meselesi, muhabirine-editörüne göre değişir. Ayrıca ideolojik ve siyasi tercihlerden kaynaklanan farklı değerlendirmeleri de unutmamak lazım. <br/><br/>Bizim gazeteciliğimizde, “ideolojik ve siyasi tercihlerden kaynaklanan farklı değerlendirmeler” faslı çok daha büyük bir önem arz eder; çünkü bu fasıl bizi doğrudan doğruya Türk basınının en süflî pratiklerinden birine, “haber gizleme”ye götürür. <br/><br/>“Süflî” gibi çok ağır bir sıfat kullandım evet, çünkü “haber gizleme”, haber değeri tartışılamayacak kadar açık kimi gelişmelerden şu veya bu mülahazayla uzak durmak, bu gelişmeyi okurlarına duyurmamak demek... Gazetecilik mesleğinin özünün ne olduğunu aklımıza getirirsek, bu sıfat az bile... <br/><br/>Bu meslekî ihanet, büyük acılara yol açan (bazen de ölümle sonuçlanan) olayların gizlenmeye çalışıldığı durumlarda tahammülfersâ boyutlara ulaşıyor. Gazetecilik tarihimiz, meslekî ihanetin bu en kahredici varyantının örnekleriyle dolu.<b> <br/><br/><br/><font size="3">Ceylan Önkol, hangi “an”da haber oldu?</font></b> <br/><br/>“<i>Taraf</i> olmasaydı sessizlik denizinde kaybolacak haberler kategorisi”nden son örnek, yine “ora”dan geldi: 13 yaşındaki Ceylan Önkol, Lice ilçesine bağlı Şenlik köyünün Paşaçiya mezrasındaki evinin önünde oynarken kaynağı belirsiz bir patlama sonucu paramparça olmuş, hayatını kaybetmişti. Ailenin tanıklığı, Ceylan’ın ölümüne mezraya yakın askerî birlikten ateşlenen bir roketin neden olduğu şüphelerini güçlendiriyordu.<i> <br/><br/>Taraf</i>, ilk günler olayı tek başına, manşetten izledi. Basının tümüyle suskun kaldığı o günlerde gazetenin genel yayın yönetmeni Ahmet Altan kaleme aldığı iki yazıyla bu suskunluğu eleştirdi: <br/><br/>1 Ekim tarihli, “Susacak mısınız” başlıklı yazıdan: <br/><br/>“Şu medyaya bakın. Bu nasıl bir bıçak kesmez sessizlik Allahım. Bir gazete neye yarar vurulan bir çocuğun hesabını soramazsa? Onca kâğıda, mürekkebe, emeğe yazık. Bir kız çocuğunun bir roketle vurulup parçalandığı, devletin ortadan yok olduğu, savcının köye gitmediği, doktorun karakol bahçesinde otopsi yaptığı bir ülkede yaşıyorsunuz. Bunlardan hiç mi biri size tuhaf gelmiyor? Hiç mi birinde haber değeri bulmuyorsunuz? Bu medya iki grupmuş da, birisi muhalifmiş de, öbürü başbakanı tutarmış da, muhalif olan demokrasi mücahidiymiş de... Bunlar iki grup falan değil. Bunlar tek grup. Öyle ortak bir sessizlikleri var ki...” <br/><br/>Ahmet Altan’ın bir gazeteciyi fena etmesi gereken bu yazısı ne yazık ki olumlu bir sonuç doğurmadı. Gazeteciler göbeklerini kaşımaya devam ettiler. Fakat belki faydası olur diye ertesi gün bir yazı daha kaleme aldı: “Göbeğini kaşıyan gazeteci...” <br/><br/>“Üç gün önce oldu bu. <i>Taraf</i> gazetesi dışında tek bir gazete bu olaya değinmedi. <i>CNNTürk</i> dışında tek bir televizyon bu olayı haberlerinde görmedi. Başka gazetelerde sadece bir yazar bu olay hakkında yazı yazdı. Bir çocuğun öldürülmesi hiçbirinin ilgisini çekmedi.” <br/><br/>Bu, 2 ekim cuma günkü <i>Taraf</i>’ta çıkmıştı. Ertesi gün bütün gazeteler, sanki sihirli bir el değmiş gibi haberin üzerine atladılar. <br/><br/>Sihirli bir el değmişti, evet, fakat bu el Ahmet Altan’ın eli değildi. Sihir, cumartesi tarihli gazetelerde yer alan “Ceylan” haberlerine eşlik eden şu haberdeydi: <br/><br/>“Genelkurmay Başkanlığı İletişim Daire Başkanı Tuğgeneral Metin Gürak, Genelkurmay Karargâhı’ndaki haftalık basın bilgilendirme toplantısında 12 yaşındaki Ceylan Önkol’un Lice’de havan atışıyla öldüğü iddialarına ilişkin soruları da yanıtladı. Gürak, olayla ilgili Cumhuriyet Savcısı tarafından gerekli soruşturmanın yapılmakta olduğunu belirterek, ‘İlk incelemelerde, olay sırasında bölgede havan atışının yapılmadığı tespit edilmiştir. Gencecik bir kişinin hayatını kaybetmesinden üzüntü duymaktayız’ diye konuştu.” <br/><br/>Şimdi artık, başlıkta belirttiğim “sadece Türk basınında geçerli bir ‘haber değeri’” bilmecesini açabilirim... <br/><br/>Ahmet Altan, basındaki sessizliği sorgularken küçük bir soru sormuştu: “Zor, değil mi bir çocuğu askerler vurunca konuşmak?” <br/><br/>İşte bütün mesele burada... Türk basınının kadim bir geleneği var: Askerlerin canını sıkacak haberleri yazmaktan imtina ediyor. Ve bu tür haberlerin gazete sayfalarına girebilmesi için onların önemli olmak, yeni olmak, ilginç olmak vb. “değer”ler taşıması yetmiyor; ilaveten, o âna kadar susmuş olan askerlerin bir şey söylemesi gerekiyor. İşte haber ancak o zaman “değer” kazanıyor, ancak o zaman muhabirler serbest bırakılıyor, onların yazdıkları haberlere sayfalarda yer açılıyor. (Böylece sözümün muhabirlere değil, yöneticilere yönelik olduğunu da belirtmiş oldum.)<b> <br/><br/><br/><font size="3">Mecburen uyanılan haberlerin en matrağı</font></b> <br/><br/>Son on yıllık mesaimin önemli bir bölümünü, bu türden, “medyanın sonradan ve mecburen uyandığı asker haberleri”ni takibe ayırdım. Fakat bunlardan biri var ki, çok matrak... <br/><br/>28 Şubat günlerinde, orgeneral Çevik Bir’in bazı gazetecilerin ocaklarını söndürmek amacıyla iki büyük gazeteye servis ettiği belgenin (andıç) sahte olduğunu gösteren bir Genelkurmay belgesi, Ekim 2000’de bazı önemli gazetecilerin posta kutularına bırakıldı. Fakat onlar “sahtedir” diye ilgilenmediler belgeyle. (Bunu Ertuğrul Özkök, Sedat Ergin, İsmet Berkan gibi gazetecilerin sonradan yazdıkları yazılarından öğrenmiştik). Belgenin bir nüshası da o sırada milletvekili olan Nazlı Ilıcak’a ulaştırılmıştı. Ilıcak bir basın toplantısıyla belgeyi açıkladı. Böylece haber artık bir “ajans haberi” haline gelmişti. “Küçük-sol-marjinal-dinci” basında kıyametler koparken, “büyük basın” kulağının üstüne yatmaya devam ediyordu (sadece birkaç “baş-altı” gazete, iç sayfalarda birer sütunluk haberlerle görmüştü Ilıcak’ın basın toplantısını). Bu gelişmeyi küçük de olsa hiç duyurmayan üç gazeteden ikisi ise 25 Nisan 1998’de yayımladıkları manşet haberle süreci başlatan, Türkiye’nin en büyük iki gazetesi <i>Hürriyet</i> ve <i>Sabah</i>’tı. <br/><br/>Ilıcak’tan bir gün sonra Genelkurmay Başkanlığı bir açıklama yaparak “andıç”ın sahte olduğunu gösteren belgenin gerçek ve doğru olduğunu açıkladı. Böylece, askerlerin canını sıkacak haberler kategorisinden bir haberin “haber değeri” kazanması için gereken aslî unsur sağlanmış oluyordu. Artık en büyük basın da (<i>Hürriyet</i> ve <i>Sabah</i>) girebilirdi habere... Nitekim ertesi gün geldi haberler... <i>Hürriyet</i>’in başlığı aynen şöyleydi: “Genelkurmay açıkladı: Belge gerçek...” <br/><br/>İyi de, hangi belge gerçek? O âna kadar o belgeden okurlarınıza hiç söz etmemiştiniz ki! Belli ki, <i>Hürriyet</i>’çiler o günlerde kendi aralarında en çok “o belge”yi konuşmuş, fakat hiç haberleştirmemişlerdi. Genelkurmay açıklama yapınca, zihinleri kendilerine bir oyun oynamış, kendi bildiklerini okurların da bildiği zehabına kapılıp o tuhaf başlıkla duyurmuşlardı haberi... <br/><br/>-------------------- <br/><br/><br/><font size="4"><strong>“Büyük kayık”mış!</strong></font><i> <br/><br/>Hürriyet</i>’in, Ceylan Önkol’un paramparça olmuş bedenini görmeme ısrarını sürdürdüğü günlerde genel yayın yönetmeni çok talihsiz bir yazı yazdı. Yeni sezonda “<i>Hürriyet </i>sitcom’u”unun anlatıldığı yazıda <i>Hürriyet</i>’in kullandığı ileri teknolojiler ve “medya vizyonu” övüldükçe övülüyordu. <br/><br/>Acaba üzerlerine çektikleri bunca kıskançlık ve hasedin asıl nedeni bu olabilir miymiş? Yani, mesleki alanda yenemediğin, bırakın arayı kapatmayı, tam aksine açılmasını önleyemediğin bir rakibi kalleş yollardan, pusu kurarak, arkadan hançerleyerek halletmek? Asıl neden bu olabilir miymiş? Mesleğimizin tarihi, ilerde bu kalleşlikler dönemini herhalde yazacakmış. <br/><br/>Finalde ise şu satırlar vardı: <br/><br/>“<i>Hürriyet</i>, işte bu yaratıcı, vizyon sahibi ve yüksek performanslı insanlarıyla, açık ve büyük denizlere çıkabiliyor, fırtınalı denizlerde seyrediyor. Ben de bütün bunlara bakıp, ufka doğru sesleniyorum: ‘Ve ey siz kayığı küçük olanlar, gün batmadan dönün kıyılarınıza...’” <br/><br/>Ben de şöyle sesleniyorum: Ey teknoloji harikası büyük kayığın kaptanı! Ömrünün baharında paramparça olmuş küçük bir kızın bedenini içine sığdıramadıktan sonra, kayığın büyük olmuş ne yazar!</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7793.htm), [web.archive.org (arşiv bağlantısı)](http://web.archive.org/web/20091212234212/http://taraf.com.tr:80/makale/7793.htm)
