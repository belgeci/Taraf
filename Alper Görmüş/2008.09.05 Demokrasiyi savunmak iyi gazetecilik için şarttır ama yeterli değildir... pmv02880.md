# Demokrasiyi savunmak iyi gazetecilik için şarttır ama yeterli değildir... 

*Alper Görmüş 05.09.2008*

<div class="yazi">
<p>Almanya’daki Deniz Feneri davası 1 Eylül pazartesi günü Almanya’da, Frankfurt Eyalet Yüksek Bölgesel Mahkemesi’nde başladı. Alman makamları, Deniz Feneri derneğinin Almanya’da topladığı milyonlarca avroluk bağışın önemli bir bölümünün, Türkiye’deki bazı “muhafazakâr” kişi ve kurumlara gönderildiğini iddia ediyor. İddialar doğruysa, “Mercümek davası” gibi, “Yimpaş davası” gibi bir davayla karşı karşıyayız demektir. Hatta daha fenası: İlk iki örnekte birileri paralarını başka birilerine daha fazlasını geri almak üzere emanet etmişken, konuştuğumuz örnekte hiçbir karşılık beklemeden birilerine emanet edilen paralar var. İstenen, bu paraların vaat edildiği gibi dünyanın dört bir tarafındaki yoksullara gönderilmesi... Yani örneğimizdeki ahlaki problem çok daha büyük.</p><i>
<p>Hürriyet </p></i>gazetesi genel yayın yönetmeni Ertuğrul Özkök, pazartesi günü başlayan davada basının ertesi günkü performansını değerlendirirken şöyle yazdı:
<p>“Dün merak ettim sordum. Frankfurt’ta görülen davaya Türk medyasının ilgisi neymiş? Hayret. Hürriyet ve Milliyet gazetelerinden başka muhabir gönderen gazete yokmuş. Almanya’da afra tafra atan gazetelerin hiçbiri nedense ilgi göstermemiş. Neden? Konuşan dernek yöneticisinin Ergenekon davasını başlatan sözde haham kadar kıymeti yok mu? Yoksa çocuklar ‘bizim mahalleden’ olduğu için görmezden mi geliyoruz.” (<i>Hürriyet</i>, 3 Eylül)</p>
<p>Ben de davanın ikinci gününü izleyen 3 Eylül’de basının bu davanın haberine ilgisine bir göz attım. Ortada tuhaf bir durum vardı gerçekten. Doğan grubu dışındaki gazeteler (<i>Taraf</i> dahil) habere küsmüş gibiydi. “AKP medyası”, “yandaş medya”, “dinci basın” gibi pejoratif sıfatlarla anılan gazeteler, Almanya’da sanki hiç böyle bir dava açılmamış gibi davranmışlardı. (Not. Bu yazıyı, gazetelerin üçüncü gün performanslarını dikkate almaksızın yazıyorum.)</p><b>
<p>İnandırıcılık sorunu doğar</p></b>
<p>13 Haziran tarihli Medya<i>ironik</i>’te, “AKP medyası” ve “CHP medyası” diye formüle edilen karşıtlığın, taşıdığı yüksek polemik değerine rağmen fazla anlamlı olmadığını savunmuştum. “AKP medyası” suçlamasına karşı geliştirilmiş bir taktik taarruz olması nedeniyle “CHP medyası” adlandırması üzerinde durmamış, böyle bir şeye inanmadığımı ima edip geçmiştim. Nitekim bu adlandırma saman alevi gibi parlayıp söndü, bugünlerde böyle bir “medya”dan fazlaca söz edilmiyor. </p>
<p>Fakat “AKP medyası” (ya da “yandaş medya”) adlandırması öyle değil. Bugün de bir kullanım değeri taşıdığına göre, çok daha fazla insanı ikna edebilme potansiyeline sahipmiş demek ki. (Aslında, CHP gibi iktidar umudu vermeyen bir muhalefete “yazılmış” bir medya argümanı mantıken de pek tutarlı değil. Ama iktidara “yazılmış” bir medya öyle değil; nedenini hepiniz kolayca tahmin edebilirsiniz.) </p>
<p>İşte bu nedenlerle 13 Haziran tarihli yazımda “CHP medyası”nın değil de, “AKP medyası”nın üzerinde uzun uzun durmuş, son beş yılda yükselen bu “medya”yı –bazı rezervlerle de olsa- olumlu bir açıdan değerlendirmiştim.</p>
<p>Benim bakış açımdan bu “medya”ya asıl karakterini veren şey, “Eski rejim: tamam mı, devam mı?” sorusuna verdiği “tamam” cevabıydı. Daha kestirme bir şekilde söylersem, bu “medya”ya asıl karakterini veren şey “normal demokrasi”yi savunmasıydı. Derdimi şöyle izah etmiştim o yazıda:</p><i>
<p>“AKP medyası suçlamasının neden şimdi bu kadar yaygın bir biçimde tedavüle sokulduğunun anlamı üzerinde duralım biraz... Malûm, iki yıl, üç yıl, dört yıl önce de ‘iktidara yakın’ olduğu bilinen gazeteler vardı, fakat bu suçlama yoktu. Tercih edilen, çoğunlukla ‘dinci basın’dı ve doğrusu ‘laik medya’ oralarda neler olup bittiğiyle pek de fazla ilgilenmezdi.</p>
<p>“Ne zaman ki, ‘laik medya’nın pek umurunda olmadığı için eskiden ‘dinci basın’ın tekelinde olan ‘darbelere, sivil siyasete müdahaleye karşı’ yeni fakat ‘laik’ bir basın doğdu, işte büyük rahatsızlık o zaman başladı. Çünkü eskiden işler çok kolaydı, ‘çağdaş’ bir gazete imajı için ‘laikliği ve cumhuriyeti savunmak’ yetiyordu; ne zaman ki Sabah gibi, Star gibi ‘demokrasi’ vurgusunun laiklik ve cumhuriyeti reddetme anlamına gelmeyebileceğini gösteren ‘çağdaş’ gazeteler boy göstermeye başladı, işler zorlaştı. </p>
<p>“Bu türden gazeteleri eski usul ‘dinci’ diye damgalayıp laik okurların göz menzilinden çıkarmanın imkânı yoktu. Hoş, eski alışkanlıkla bir süre denendi bu, fakat tutmayınca ‘AKP basını’na dönüldü; bu tuttu.”</p>
<p>“Laiklerin, esas vurguyu demokrasiye yapan laik gazetelerle tanışması: Benim algılamama göre, bütün telaş buradan kaynaklanıyor. Gerisinin, yani ‘iktidara yeteri kadar muhalefet yapmıyorlar’, ‘şu haberi küçük gördüler, şunu da hiç vermediler’ türünden gazetecilik kaygılarının esasen bu telaşı perdeleme işlevi gördüğü kanısındayım.”</p></i>
<p>Bazı haberleri görmezden gelme hususunda kimsenin eline su dökemeyeceği bir gazetenin en tepesinden “bu haberi neden vermiyorsunuz” diye seslenmek sıkıntılı bir şey olsa gerek, ya da bana öyle geliyordur. Fakat, istediği kadar bir telaşı gizleme amacı taşısın, yukarıda okuduğunuz Ertuğrul Özkök satırlarının doğru olmadığını söyleyebilir misiniz?</p>
<p>Ben, Ertuğrul Özkök’ün, “esas vurguyu demokrasiye yapan laik gazeteler” ile “dinci” demeyi sevdiği gazeteleri böyle bir pozisyonda yakalamaktan duyduğu hazzı anlıyorum. Bunu yaparken lafı Ergenekon’a getirmesi ise kendi karın ağrısını fâş etmekten başka bir anlam taşımıyor.</p>
<p>Fakat benim sözüm Özkök’e değil, onun eleştirdiği gazetelere: Görüyorsunuz, işin ahlaki boyutunu bir yana bıraksak bile, televizyonun ve başka gazetelerin var olduğu bir ülkede bazı haberleri görmezden gelmenin hiçbir pratik yararı yoktur. Fazladan sizi ti’ye alırlar ve bu ülkenin de “normal” bir demokrasi olmasını talep etmek şeklindeki ana işleviniz büyük zarar görür, inandırıcılığınızı kaybedersiniz. </p><i></i><b>
<p>**************</p></b><i></i>
<p>İlhan Abi, üç ölüye rağmen “coşku” yazısından vazgeçmedi...</p>
<p>30 Ağustos’ta <i>Zaman</i>’ın manşetinde gayet yerinde bir uyarı vardı: “Asker uğurlama coşkusu toplumsal cinnete dönüşmesin...”</p>
<p>CUMOK’ların bile gönül rahatlığıyla katılabilecekleri bu temenni İlhan Selçuk’u rahatsız etmiş. Almış önüne bu manşeti, ertesi günkü (31 Ağustos) yazısına zemin yapmış:</p>
<p>“Askere uğurlama törenleri düğün bayram gösterisine dönüştü... Neden?..</p>
<p>Belki başka hiçbir ülkede eşine rastlanamayacak bir olgu... Türkiye Cumhuriyeti’nin sigortasıdır bu... Atatürk’ün Cumhuriyetinde en güvenilir kurum halkın gözüyle ordu... Laikliğin bir teminatı da ordunun Atatürkçülüğe bağlı bulunması... Demokrasiye aykırılık değildir bu durum, laikliğe bağlılık demokrasinin en temel ilkesine bağlılık demektir...</p>
<p>“Bu gazetenin 30 Ağustos Zafer Bayramı günü attığı manşet Fethullahçılığın zamirini ortaya koyuyor. (...) Anlaşılan Fethullahçılar halkta yoğunlaşan milli duygulardan tedirgin oluyorlar...”</p>
<p>Selçuk yazısını yazarken üç ölümlü bir askere uğurlama töreninin haberi gelmiş, bunu da belirtiyor, fakat yine de yazısından vazgeçmemiş.</p>
<p>İlhan Selçuk belli ki “milli duygu”yla yapılan her şeyi meşrulaştırmaya hazır bir noktada duruyor artık. Hatırlarsanız birkaç yıl önce de aynı gerekçeyle işkencecilerini affettiğini ilan etmişti.</p>
<p>Türkiye’nin geldiği noktaya bakın: On beş yıl önce olsaydı o manşeti <i>Cumhuriyet</i> atar, <i>Zaman</i> da başyazısında militer bir ruhla o manşeti yerden yere vururdu. </p>
<p>Durun durun, bakın daha neler göreceğiz.</p></div>

Kaynak: [taraf.com.tr](http://www.taraf.com.tr:80/alper-gormus/makale-demokrasiyi-savunmak-iyi-gazetecilik-icin-sarttir.htm), [web.archive.org (arşiv bağlantısı)](http://web.archive.org/web/20100608214345/http://www.taraf.com.tr:80/alper-gormus/makale-demokrasiyi-savunmak-iyi-gazetecilik-icin-sarttir.htm)
