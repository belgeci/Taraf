# Sulukule’den Tophane’ye 

*Alper Görmüş 01.10.2010*

<div class="yazi"><p>Tophane’deki galeri açılışlarına yönelik şiddet eylemlerinin aktarıldığı televizyon haberlerini izlerken bir şey çok dikkatimi çekmişti. Şimdi hangisi olduğunu hatırlayamadığım bir televizyon kanalı, bir yandan öbür kanallar gibi somut şiddeti haberleştiriyor, bir yandan da mahalle halkının beş yıldır Beyoğlu Belediyesi’ne verdiği dilekçelerden örnekler okuyordu.</p>
<p>Halk, bu dilekçeleri oraya gelen bütün gazetecilere dağıtmış olmalıydı (sonradan öyle olduğunu öğrendim zaten). Fakat dediğim gibi, gazeteciler işin bu yanına o gün pek itibar etmediler. Bir bölümü, bu ilavenin “sıcak” saldırı haberinin ateşini düşüreceğinden; bir bölümü de “irticai kalkışma” vurgusuna halel geleceğinden endişe etmiş olabilir...</p>
<p>Fakat sonradan anlaşıldı ki, o dilekçelerden yansıyan hüznü ve çaresizliği gözardı ederek Tophane vakası asla anlaşılamaz... </p>
<h4><br/>Fransa’dan bir Tophane vakası...</h4>
<p><i><br/>Vatan</i>’dan Okay Gönensin, 29 eylül tarihli köşesinde, kendi deyişiyle “Fransa’dan bir Tophane vakası” nakletmiş... “Vaka”yı anlatan kişi, Gönensin’in Fransa’da yaşayan arkadaşı Bülent Korman... Mektup, alıştığı hayatın tehdit altında olduğunu sezen insanların dünyanın her yerinde benzer tepkiler verebileceğine dair içeriğiyle, “sosyolojisiz” Tophane vakası tahlillerine bir cevap niteliğindeydi. </p>
<p>Korman, Fransa’da bulunan “asude” bir okur-yazar adasından söz ederek başlıyor mektubuna: “Sabahları pazarlar, ada balıkçılarının tezgâhları kuruluyor, günlük alışveriş bitince kahvede bir tek atılıp küçük sohbetler yapılıyor, öğle sonralarında uçsuz bucaksız ve sessiz sedasız kumsallarda denize giriliyor ve sonra herkes evlere kendi hayatına çekiliyor.”</p>
<p>Korman, geçtiğimiz yaz, adadaki birkaç taksiden birini işleten doğma büyüme adalı Julio adlı bir taksiciyle ahbap olmuş. Hikâyenin devamını Korman’ın mektubundan aktarıyorum:</p>
<p>“Julio bana bundan birkaç yıl önce adaya onun kafasına göre ‘Punk’ diye adlandırdığı bir grubun dadandığını anlattı. Kadın-erkek ortalarda gezinmeye, kumsallarda yatıp kalkmaya, ‘kendi meşreplerince’ biraz gürültülü bir biçimde eğlenmeye başlamışlar. Benim anladığım, ada ahalisi onların adanın yaşamına uymayan davranışlarını pek sevmemiş. Ve bir gece adanın balıkçıları onları Julio’nun deyimiyle ‘topluca denize bırakmış.’ Peki n’oldu, tekrar geldiler mi, diye sormuştum; hayır, dönmemişler. Sonrasında olay büyüdü mü, bilmiyorum.”</p>
<p>Bülent Korman’ın “Fransa’daki Tophane vakası”ndan çıkardığı Tophane dersi de şöyle:</p>
<p>“Bunu sana Tophane’de yaşanan can sıkıcı olaydan, ânında gerginliği arttıracak ‘Madımak tahlilleri’ne geçmekte hiçbir beis görmeyenlere belki duyurabilirisin diye yazmak istedim. Orada olan biten için ‘dağdan gelip bağdakini kovmak’ mealinde karşıt yorumlar yapanlar da var. O kadar ileriye gidilmese de, ben o ‘bağ’a girmeden bir ‘destur istemeyi bilmemek’ ihtimalinin olanlarda payı olabileceğini görenlerdim. Evet, destur almayı bilmek diye bir şey vardır ve daha sonra gereksiz irilikte yorumlara yol açabilecek bazı olumsuzlukları başlangıçta çözebilir.”</p>
<h4><br/>O mahalleler karanlık değil!</h4>
<p>Korman, Tophane ve benzeri mahallelerin öyle gösterilmek istendiği gibi karanlık yerler olmadığını da “yaşanmış” bir İstanbul öyküsüyle anlatmış mektubunda:</p>
<p>“Evet, Tophane’de sonuçta hiçbir şekilde hoş görülemez bir şiddet teşebbüsü yaşandı ama hemen aynı dönemde ressam Su Yücel ile üniversite öğretim görevlisi Neşe Özdilek, Tepebaşı’nda, ‘2010 İstanbul Avrupa Kültür Başkenti’ kapsamında şahane bir etkinlik de gerçekleştirdi. Orası da Türkiye’de bir yerdi.</p>
<p>“Tarlabaşı’da yaşayan Çingene, Kürt, Türk, Afrikalı kadınlar, Tophane’de sergi açanların gece gezmeye gelemeyecekleri mahallelerini üzeri rengârenk resimlendirilmiş teflerle, çamaşır iplerine astıkları kendi yaptıkları resimlerle bir güzel bezediler. Kimse de çıkıp Su Yücel’e, ‘Hoop! Sen burada bizim karılarımıza neler öğretiyon lan?’ diye diklenmedi. Hem de daha da ‘karışık’ bir mahallede. Çok şükür. Ama ne yazık ki, Tophane olayının üzerine mal bulmuş mağribi gibi atlayan medyamız da, ‘Adsız ve Damsız’ adlı bu güzellikten okurlarını –geçtim manşetleri, köşe yazılarını- birkaç satırla olsun haberdar etmedi. Bizim sanat merakımız henüz körpedir ve biraz böyledir.”</p>
<p>Korhan Gümüş de gazetemizin “HerTaraf” sayfasında çıkan (28 eylül) “Tophane’de aslında neler oldu” başlıklı yazısında mahallenin de karanlık bir yer olmadığına işaret ediyordu:</p>
<p>“Tophane’de Ramazan ayında caminin karşısındaki lokantada insanların öğlenleri rahatlıkla yemek yediğini, oradaki küçük kahvede oturan ‘muhafazakâr’ insanların siyasal ve sosyal konularda son derece bilgili, farklı olan insanlara karşı da inanılmaz nazik; esnafın ise saygılı, çalışkan, sevimli olduğunu, Romanların her gece çalgılı düğün yaparak ortalığı velveleye vermesine de aldırmadıklarını bilmiyorum söylemeye gerek var mı?”</p>
<h4>“Sanatın aydınlığı”nı kederli gözlerle izleyenler...</h4>
<p>Tophane’deki galericilerin, o galerilerde resimleri sergilenenlerin ya da o galerilere gidip gelenlerin Sulukule’deki “soylulaştırma” girişimlerine karşı çıktıklarını biliyoruz. Biz bunu biliyoruz da, onlar, Tophane’deki kendi varlıklarının Sulukule’deki dozerler gibi algılandığını bilmiyorlar ya da bilemiyorlar.</p>
<p>Oysa gerçek böyle. Tophane’nin fakir halkı, topraktan öğrendiği bir bilgiyle biliyor ki, bu bir süreçtir ve bu süreç tamamına erdiğinde bütün Tophane “sanatın aydınlığı”yla ışıl ışıl parlayacak, fakat ortada mahalle falan kalmayacaktır.</p>
<p>Sulukule’nin yıkılıp Sulukulelilerin yaşadıkları bölgeden sürülmelerini kapitalizmin doymak bilmez iştahıyla açıklayan ve karşı duranlar, kendilerini haklı olarak Sulukuleli gibi algılayan Tophanelileri zerrece anlayamıyorlar... İstiyorlar ki, onlar da kendileri gibi açılan her galeriden sevinç duysunlar, “sanatın aydınlığı”nda yıkansınlar... Bilmiyorlar ki, kendilerinin sevinci başkalarının kederidir. </p>
<p>Sorulduğunda hep, “Mahalle halkıyla iyi ilişkiler içinde olduklarını” söylüyorlar... Peki, acaba onlara hiç “burada artık daha fazla galeri açılmamasını ister misiniz” diye soran olmuş mu?</p>
<p>Korhan Gümüş doğru diyor: “Yıllardır söylediğimiz gibi, galerilerin, sanatçıların halkla ilişki kurması iyidir, ama yetmez.”</p>
<p>Gümüş, çözümü, “kamu otoritesi”nin bir aktör olarak devreye girmesinde görüyor: “Tophane’deki sorun tarafların birbirini dışlaması değil, soruna çözüm bulması gereken ‘kamu’nun görevini yapmamasıdır.”</p>
<p>Tam burada ister istemez Tophane halkının belediyeye yıllardır verdiği dilekçeler geliyor aklıma... Peki, belediye mesela ruhsatları sınırlamak suretiyle makul bir mahalle-sanat dengesi kurmaya çalışsaydı ne olurdu?</p>
<p>Bence medya belediyeyi “sanat düşmanı” ilan eder, dünyayı ona dar ederdi. </p>
<p>Tophane vakasından benim çıkardığım dersle bitireyim:</p>
<p>Oradaki “küçük kahve”nin kapanması neticesini doğuracak son galeri açılışının marjinal toplumsal faydası “eksi”dir. O noktada artık galeri açılışının durdurulması gerektiği gibi bir sağduyuya ulaşamazsak, biz bu işin altından kalkamayız.</p>
<p><b><br/>alpergormus@gmail.com</b></p></div>

Kaynak: [taraf.com.tr](http://www.taraf.com.tr:80/alper-gormus/makale-sulukule-den-tophane-ye.htm), [web.archive.org (arşiv bağlantısı)](http://web.archive.org/web/20101003071517/http://www.taraf.com.tr:80/alper-gormus/makale-sulukule-den-tophane-ye.htm)
