# Seçimler ve Kürt sorunu: Hükümetin dersi, psikoloji!

*Alper Görmüş 03.04.2009*

<div class="taraf_structure_2col_1zq">
<div class="margen_n">



 <p>Seçimler, ülkenin üç önemli sorununda çok ciddi psikolojik sonuçlar doğurdu. Bunlar “laiklik ve başörtüsü”, “askerî vesayet” ve “Kürt” sorunları... Başlıktan da anlaşılacağı gibi bu yazı “Kürt sorununda psikolojik veçhe”ye odaklanacak. Fakat ondan önce, ilk ikisiyle ilgili kısa meram...<b> <br/><br/>Laiklik ve başörtüsü tartışmaları:</b> AK Parti’nin gerilemesi, bu partiye daha önce verilen oyların “irticai ve değişmez özü”ne inanan sert-laik kitlelerde önemli bir rahatlamaya yol açtı. Ertuğrul Özkök (<i>Hürriyet</i>, 1 nisan), bu “mahalle”nin havasını, bir kadın arkadaşının sözleriyle şöyle anlatıyor: <br/><br/>“Pazartesi sabahı çok rahatlamış biçimde uyandım. (...) Ülkemin halkına itimadım kalmamıştı. Tekrar güvenmeye başladım. Bu sabah artık türbanlı kızlara ve kadınlara da daha farklı gözle bakıyorum. O türban artık beni rahatsız etmiyor. Birlikte yaşayabileceğimizi düşünüyorum.”<b> <br/><br/>Askerî vesayet: </b>Ben, seçimlerin spektaküler bir AK Parti zaferiyle sonuçlanması durumunda, “Bu partiden sandık marifetiyle kurtulunamayacağı” inancının derinleşeceğini, bunun da zihnen zaten hazır olan geniş kesimlerdeki demokrasi dışı arayışları güçlendireceğine inanıyordum. Bununla ilgili olarak seçim öncesinde iki yazı yazdım. Seçim sonuçları, AK Parti’nin sandıkta yenilebilir olduğunu gösterdi. Hiç kuşkusuz bu sonuç böylesi arayışların önünü kesen bir rol oynayacak. <br/><br/>Gördüğünüz gibi seçimler, iki büyük gerilim kaynağı açısından da “ferahlatıcı” bir sonuç doğurmuş durumda. Fakat şimdi ele alacağımız “Kürt sorunu” bakımından aynı şeyi söylememiz mümkün görünmüyor.<b> <br/><br/>“Kürt realitesi”nden daha çetin bir realite: PKK</b> <br/><br/>Bu sayfada 26 Eylül 2008’de, Tayyip Erdoğan’ın DTP üzerinde uyguladığı “PKK’ya terörist demezseniz sizinle ilişki kurmam” dayatmasını ele alan bir yazı yazmış, “psikolojiyi hesaba katmayan bu türden talep ve kampanyaların meseleyi giderek içinden çıkılmaz bir noktaya taşıyacağı” kanaatimi dile getirmiştim. <br/><br/>Ben, “hizmet”in yanı sıra “Kürt kimliği”ne ilişkin olarak da önemli adımlar atılmasına rağmen AK Parti’nin seçimlerde Güneydoğu’da yenilmiş olmasını, bölgede artık siyaset ve ekonomiden çok “psikoloji”nin önemli olduğunun yeni ve kesin bir işareti sayıyorum. <br/><br/>Eylül’de kaleme aldığım yazıdan devam edeyim: <br/><br/>“Psikolojiyi işin içine katmaksızın DTP’nin PKK’ya ‘terörist’ dememesi meselesini de anlayamayız. (...) Şurada yüz yüze bakıyoruz, zor oyunu bozmasaydı, bugünkü resmî tezimizin 1970’lerdekinden, 80’lerdekinden farklı olacağının bir garantisi var mı? Kürtlere, ‘PKK olmasaydı da Türkiye Cumhuriyeti temsilcileri Kürt kimliğini tanıdıklarını ilan ederlerdi’ deseniz, Kürtler buna inanır mı? Peki, şimdiki, ‘Kürtler PKK’ya terörist desin’ talebini, Kürtlerin, ‘Tamam, PKK zor kullanarak sizin adınıza bazı şeyler elde etti, ama artık onu satın, satarsanız size bir şeyler daha veririm’ şeklinde algıladığını bilmiyor muyuz? Böyle bir şey yapan bir insan kendini onurlu bir insan olarak hissetmeye devam edebilir mi?” <br/><br/>Eylül’den bu yana tam altı ay geçti. Bu süre zarfında iktidar partisi ve Başbakan bir üst paragrafta özetlediğim talebi, üstelik bu defa “DTP’yi de satma” talebini de ekleyerek tekrar etmekten başka ne yaptı? <b><br/><br/>Kürtler PKK’yı kaderiyle yüzyüze bırakabilirdi, ama...</b> <br/><br/>Aslına bakarsanız, kitlelerin maddi güdüleri ve iyi bir hayat yönündeki arzuları manevi güdülerinden daha kuvvetlidir (sevseniz de sevmeseniz de “modernlik” bunu başardı). Kürtler de pekâlâ “barış ve iyi bir hayat” uğruna PKK’yı “kaderiyle yüzyüze bırakma” noktasına gelebilirlerdi, ki, 2004’te böyle bir dönemin yaşandığını bizzat PKK’lılar teslim etmişti. 14 Ekim 2004’te <i>Yeni</i> <i>Şafak</i>’taki Kronik Medya’da bu ilginç momenti şöyle anlatmıştım: <br/><br/>“Kürtler, Abdullah Öcalan konusunda üç sene, beş sene öncesine göre çok farklı bir noktadalar... 12 ekim salı günü <i>Gündem</i> gazetesinde çok önemli bir başyazı yayımlandı: ‘Komplo ve Öcalan’a yaklaşım...’ Biliyorsunuz, ‘komplo’ sözcüğü Kürt politik jargonunda Abdullah Öcalan’ın yakalanış sürecinin başlangıç tarihi sayılan 9 Ekim 1998’i hatırlatmak için kullanılıyor. O nedenle her yıl 9 ekimde çeşitli protesto gösterileri düzenleniyor... Başyazıda, ‘komplo’ya karşı bilincin diri tutulması üzerinde uzun uzun durulduktan sonra, yazının son paragraflarında bu ‘bilinç’teki erozyona geliniyor... O bölüm de şöyle: ‘6. yıldönümünde Kürtler, çeşitli eylemler gerçekleştirdi. Özellikle Avrupa’da yaygın geçti. Ancak Türkiye’de aynı yoğunlukta geçmedi. Hatta belli alanlar dışında ciddi bir tepki, eylemlilik söz konusu olmadı... Çok sınırlı bazı etkinlikler gerçekleştirildi. Kürt demokrasi güçleri, özellikle kurumsal yapılar ve kadrolar, yıldönümünde komployu derinden hissetmedi... Bunun, Güney eksenli gelişme ve özellikle de AB süreciyle ilişkisi var mı? Bizce tartışılır. Bu iki olgunun, genelde Kürtler, özelde Kürt demokratik yapılarında sosyal, ruhsal ve düşünsel farklılıklar yaratıp yaratmadığı, soruna ve sürece bakış açılarını etkileyip etkilemediği önemli tartışma konusudur ve bizce tartışılmalıdır...’” <br/><br/>Bakın, PKK’ya yakınlığı bir sır olmayan <i>Gündem</i>’deki bu yazı yayımlandığında Türkiye’deki “AB heyecanı” doruktadır (AB ile Türkiye arasındaki tam üyelik görüşmelerinin başlamasına karar verileceği 17 aralıka sadece bir ay vardır). Belli ki PKK, kendisinin Kürtler tarafından “AB için gözden çıkarılmakta olduğuna” dair bir kaygı içine girmiştir. Nitekim o başyazıdan kısa bir süre sonra PKK, “AB sürecini baltalama süreci”ni başlatacaktır. <br/><br/>O moment, Türkiye Cumhuriyeti devletinin kaçırdığı büyük bir fırsattı. Fakat ne zaman ki Türkiye’nin AB yolculuğu duraksadı ve ardından da Kürtlere dönüp “legal ve illegal temsilcilerini yüzüstü bırak, bunun karşılığında ben seni âbâd edeyim, hatta birtakım kimlik taleplerini de karşılayayım” nutukları başladı, bölgedeki bütün psikoloji değişti. Nasıl ki, çocuklarını döven ana babalar, başkalarının onları azarlamasına bile tahammül edemez, bu yaklaşım da Kürtlerde benzer bir tepkiye yol açtı. Kürtler PKK’yı kendi iradeleriyle yüzüstü bırakabilirdi, fakat bunu devlet istemeye başlayınca, amaçlananın tam tersi bir sonuç doğdu. Seçimde bu talep iyice kristalize oldu ve neticeyi hep birlikte yaşadık. <br/><br/>Devlet bu tutumunda ısrar ederse, bu psikoloji daha da kökleşecek. Ve ne yazık ki devletin (ve hükümetin) Kürt sorununa yaklaşımlarında “psikoloji”nin de gözetildiğinin zerresini bile göremiyoruz. Tam tersine, ortaya atılan bütün siyasetler, “satarsan, alırsın” mantığıyla yürüyor: <br/><br/>Kürdistan Özerk Bölgesel Yönetimi’ne: DTP ve PKK’yı sat, seni âbâd edeyim. <br/><br/>DTP’ye: PKK’ya “terörist” de, seninle konuşayım. <br/><br/>Kürtlere: DTP ve PKK’yı sat, seni yatırıma boğayım. <br/><br/>PKK’nın liderlik dışı kadrolarına: Liderlerini sat, sana ceza vermeyeyim. (Bakınız Pişmanlık ve Eve Dönüş yasaları.) <br/><br/>Bütün bu “siyaset”ler neticesinde geldiğimiz nokta neresi, biliyor musunuz? Şurası: Devlet, yarın, “Tamam, anadilde eğitim dahil bütün taleplerinizi kabul ediyorum fakat siz de DTP ve PKK’ya desteğinizi çekeceksiniz” dese, alacağı cevap kocaman bir “hayır” olacaktır. <br/><br/>Artık kabul edelim: PKK’lılara (liderlerine belki ancak birkaç yıl sonra olmak üzere) legal siyasetin yolunu açmayacak hiçbir çözüm yok elimizde. Devlet, 85 yıllık siyasetinin bir “hatalar fırtınası”ndan başka bir şey olmadığını kabul edecek ve bu sonucu içine sindirecek. <br/><br/>Her aşamada mümkün çözümleri reddede reddede en sonunda nereye varılacağı açık değil mi?</p>
<br/>
<br/>
<br/>



<br/>


<div id="taraf_not">
</div>

</div>


</div>
