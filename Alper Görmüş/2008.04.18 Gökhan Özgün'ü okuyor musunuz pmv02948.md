# Gökhan Özgün’ü okuyor musunuz?

*Alper Görmüş 18.04.2008*

<div class="yazi">Bu sayfada kendime ayda bir Radikal yazarı Gökhan Özgün’den alıntı yapma hakkı tanıdım! Öyle! Sonuncusu sanırım bir ayı da geçti. Öyleyse buyurun, Özgün’ün “laikler”i anlattığı “Latife” başlıklı yazısından seçtiğim bölüme:

Hayat tarzımız tehlikede diye bağırıyor birileri, hayat tarzımız büyük tehdit altında. Doğrudur. Yerden göğe kadar haklılar. Tarzları tehlikede. Hem de fena halde tehlikede. Çünkü bu tarzın kafasına silah dayanmış, tetik düştü düşecek. Böyle giderse, silah patlayıverecek. Bu ‘hayat tarzından’ geriye kalanları duvardan kazımak gerekecek. 
Buraya kadar haklılar. Ama bir de kör nokta var bütün bu hezeyanın içinde. Tek ve küçük bir nokta. Basit ama büyük bir gerçek. Hem teşhisi hem tedaviyi baştan sona değiştirecek bir gerçek. Kafalarına dayanan silah, kendi ellerinde duruyor. Silahın tetiğini kendi parmakları kasıyor. Bu tablonun hüznü ünlü bir şiirde gizli. 
‘Yara da benim. Bıçak da. 
Cellat da benim. Kurban da.’ 
Laik kesim büyük bir kriz yaşıyor. Tarzına hayat katmadığı, katamadığı için büyük bir çözülmenin eşiğinde. Lime lime dökülüyor. Üç-beş kişinin sözleri ve imparatorun bütün askerleri hayata bir-iki tosladığında paramparça olan bu tarzın parçalarını bir araya getiremiyor. İntihar hezeyanı katliam hezeyanına dönüşüyor. Kendi kafasına sıkmadan evvel kurşunu, sekiz çizerek namluyla, şarjörü önce etrafa boşaltıyor. Artık kendini gizleme lüksü de yok. Gelecek korkusundan, yüzünü geçmişe dönmüş. Hayatsız bir tarz uğruna ölümden medet ummuş. Yalnızca savaşta varolabiliyor. Soğuk ya da sıcak savaşta.

18.04.2008</div>

Kaynak: [taraf.com.tr](http://www.taraf.com.tr:80/alper-gormus/makale-gokhan-ozgunu-okuyor-musunuz.htm), [web.archive.org (arşiv bağlantısı)](http://web.archive.org/web/20101115124344/http://www.taraf.com.tr:80/alper-gormus/makale-gokhan-ozgunu-okuyor-musunuz.htm)
