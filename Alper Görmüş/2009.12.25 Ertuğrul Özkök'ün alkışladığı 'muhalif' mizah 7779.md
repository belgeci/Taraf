# Ertuğrul Özkök’ün alkışladığı ‘muhalif’ mizah

*Alper Görmüş 25.12.2009*

<div class="taraf_structure_2col_1zq">
<div class="margen_n">



 <p>Ertuğrul Özkök <i>Penguen</i> dergisinin 2009 karikatür yıllığını incelemiş ve dikkatini en çok “Ergenekon” davası ile ilgili olanlar çekmiş. Soruyor okurlara: <br/><br/>“Bu karikatürlerde sizce kim daha çok hicvedilmiş? Ergenekon savcıları ve soruşturmayı yürütenler mi? Yoksa, Ergenekon’dan içeri alınanlar mı?” <br/><br/>Cevap da şöyle: “Türk basınının büyük bölümünün bu davaya bakışını bilenler hiç kuşkusuz, ‘Ergenekon’dan içeri alınanlar’ cevabını verecektir. Hayır, öyle değil.” <br/><br/>Özkök’ün dikkatini en çok “Ergenekon davasının yürütülüş biçimini mizahi bir dille eleştiren” karikatürlerin çekmesi ve bunların üzerine atlaması beni hiç şaşırtmadı. Böyle fırsatları hiç kaçırmadığını ben çok iyi biliyorum. 29 Mart 2008 tarihli yazısını da Mehmet Ali Erbil’in televizyonda yaptığı bir “espri”ye ayırmıştı. “Şakanın ardındaki gerçek” başlıklı yazı şöyle başlıyordu: <br/><br/>“Kime rastlasam önceki akşam Kanal 1’de Mehmet Ali Erbil’in yaptığı espriyi konuşuyor. Erbil, jüri üyeliğine davet edilen Paris Hilton için şu espriyi yapıyor: ‘Ergenekon soruşturması kapsamında gözaltına alındı. Serbest kalınca gelecek. Önce İlhan Selçuk çıkacak, arkasından onu bırakacaklar.’ Buna basit bir espri olarak bakabilirsiniz. Ama iş espri düzeyine gelmişse, ‘sokağın algılaması’ olarak da bakabilirsiniz. ‘Ergenekon soruşturması’ halka bu algılamayla iniyor. Yani, önüne geleni içine alıp kartopu gibi büyüyen bir soruşturma.” <br/><br/>Tahmin edebileceğiniz gibi, o yazının finali de “Penguen” yazısının aşağıdaki finali gibi bitiyordu: <br/><br/>“Ergenekon’da çok ciddi iddialar var. Bunların ortaya çıkması için, olayın artık, mizaha konu olan tarafına mutlaka dur demeliyiz. Yoksa mizah öteki tarafa da sirayet edecek ve sonunda bu işten gerçek çeteciler kârlı çıkacak.” <br/><br/>Ertuğrul Özkök’e, büyük teyzemin çok sevdiğim bir lafıyla seslenmek istiyorum: “Hiç uğraşma yavrum” der teyzem böyle durumlarda: “Ben ‘gel otur’u da bilirim, ‘geç otur’u da bilirim...” <br/><br/>Öyle finallere hiç gerek yok yani... <i><br/><br/>Penguen</i> ve benzeri dergilerdeki mizaha gelince... Ertuğrul Özkök <i>Penguen</i> yıllığındaki Ergenekon karikatürleriyle ilgili sorusunu bana sorsaydı, hiç tereddüt etmeden ikinci şıkkı işaretler, “Tabii ki Ergenekon savcıları ve soruşturmayı yürütenler daha çok hicvedilmişlerdir” diye cevaplardım. Çünkü biliyorum ki onlar, devletin alkışladığı bir “muhalif” mizahın temsilcileri... <br/><br/>14 Kasım 2008’de bu sayfada yayımlanan “Devletin alkışladığı ‘iktidar karşıtı’ mizah” başlıklı yazım, bu mizah türünün bir analiziydi. Aşağıda bu yazının kısaltılmış bir versiyonunu yeniden dikkatinize sunuyorum. <br/><br/>---------- <br/><br/><br/><font size="4"><strong>‘Devlet’in alkışladığı ‘iktidar karşıtı’ mizah</strong></font> <br/><br/>“İktidar”la “devlet”i aynı şey (hadi “hemen hemen aynı şey” diyeyim) olarak tanıyıp bilen “normal” bir ülkenin yurttaşlarına, Türkiye’de “iktidar karşıtı” ama aynı zamanda “devlet” tarafından alkışlanan bir mizahın varlığından söz ederseniz, söylediklerinizden hiçbir şey anlamayacaklardır. <br/><br/>Muhatabınızı bir saçmalıktan değil, anlamlı bir şeyden söz ettiğinize ikna edebilmeniz için, onu yaşadığınız ülkede hükmedenlerle hükümetlerin aynı şey olmadığı konusunda bir kurstan geçirmeniz gerekecektir. <br/><br/>Şimdi böyle bir ülkede “muhalif mizah”tan söz etmekle, “normal” bir ülkede “muhalif mizah”tan söz etmenin aynı şey olmadığı açıktır. <br/><br/>Muhalif mizah biz sıradan insanların hayatlarıyla ilgili tasarruf hakkına sahip olan iktidar sahiplerini hedef alır. Eh, “normal” ülkelerde asıl iktidar sahipleri hükümetler olduğuna göre, oralarda yapılan ve hükümetleri hedef alan bir mizahın da kendisine “muhalif” demesinde hiçbir gariplik yoktur. Fakat Türkiye gibi bir ülkeden söz ediyorsak, mizahçılar kendilerini “normal” bir ülkenin mizahçıları olarak göremezler, görmemelidirler. Burada, hakiki bir muhalif mizah, “siyasi iktidar”la birlikte “devlet iktidarı”nı ve onun ideolojisini de gırgıra almaktan geçer. Yoksa, çekiver kuyruğunu, gitsin... <i></i><b><br/><br/><br/><font size="3">“Politik mizah ‘vurun abalıya’ değildir”</font></b><i> <br/><br/>Birikim</i> dergisinin Temmuz-Ağustos sayısında Tanıl Bora’nın <i>Beynelmilel</i> ve <i>O... Çocukları</i> filminin yönetmeni Sırrı Süreyya Önder ile yaptığı bir söyleşi vardı. <br/><br/>Önder’in, Bora’nın bir sorusuna verdiği cevabı aktarınca yukarıdan beri anlatmaya çalıştığım şeyi daha iyi anlayacaksınız: <br/><br/>“30 Ağustos 2007’de yapılan zafer balosuna, Abdullah Gül ve Recep Tayyip Erdoğan, eşleri olmadan katıldılar. Bu, baloyu düzenleyenlerin dayattığı bir zorunluluktu. Çünkü kadınlar başörtüsüyle kabul edilmiyorlardı. Ertesi hafta çıkan bütün mizah dergileri Abdullah Gül ve R. Tayyip Erdoğan’ı birlikte, erkek erkeğe dans ederken hicvediyorlardı. Onların bu zorunlu ‘single’ durumlarından mizah çıkartmışlardı. (...) <br/><br/>Halbuki o gece, balo şöyle bir trajikomik seyir izlemişti. Bir protokol subayı, ilk dansı yapmaları için, Genelkurmay Başkanı ve eşine yaptığı çağrıyı ‘Arz ederim komutanım!’ diyerek bitirmiş ve komutanla eşi dansa başlayıp, üzerinden makul bir süre geçtikten sonra, rütbe ve kıdem esasına göre, sırasıyla diğer komutanlar dansa dahil olmuşlardı. (...) Hiçbir mizahçı bu absürditeye kayıtsız kalamaz. Böyle bir sahne <i>Beynelmilel</i> filminde, bu balo yapılmadan önce aynen canlandırılmıştı. Politik mizah ‘vurun abalıya’ değildir! Absürd olanı yakalamak konusunda mizahçılarımız giderek ya reflekslerini kaybetmektedirler ya da kolayına kaçıp abalıya vurmaktadırlar. Politik mizahın gerilemesi, egemenlerin manipülasyon gündemlerinden etkilenmeyle doğru orantılıdır.”<b> <br/><br/><br/><font size="3">Majestelerinin mizahı...</font> </b><br/><br/>Ben, Önder’in bıraktığı yerden devam edeyim: Bu dergilerden birinin ertesi yılki resepsiyonu (30 Ağustos 2008) anlatan kapağının spotunda “Bu yıl resepsiyonda dans yoktu” ibaresi vardı; aşağıda da genelkurmay başkanını aralarına alıp halay çeken Abdullah Gül ve Tayyip Erdoğan figürleri... <br/><br/>“Bu yıl resepsiyonda dansın olmaması”, muhtemelen önceki yılın tatsız görüntülerinden rahatsız olan Genelkurmay’ın bir uygulamasıydı. Yani mizahçıların Gül ve Erdoğan’ın “zorunlu ‘single’ durumlarından mizah çıkarmaları” karşısında, kendi tasarrufunun sonuçlarından birinden rahatsızlık duyan bir Genelkurmay görüntüsü... <br/><br/>Dergi, Gül ve Erdoğan’ı resepsiyonun “çağdaş” bir performanstan mahrum kalmasının sorumluları olarak görüyor ve eleştiriyor mu, tam bilemedim. Fakat çizgilerde, o günlerde “iktidar”la iyi ilişkilerle anılan yeni genelkurmay başkanına “kankalık” eleştirisi yapıldığı bariz. Oysa yeni genelkurmay başkanından “tokat gibi sözler” gelseydi, hiç kuşkusuz kapakta 27 Nisan muhtırasından sonra <i>Leman</i>’ın kapağını süsleyen sevindirik karikatüre benzeyen bir şeyler görecektik: Gnlkrmy: “Tayyip n’aber”... Tayyip: “N’oolsun...” <br/><br/>“Devlet”in sevdiği mizahının “odağı” <i>Leman</i> dergisinin iki “türban” kapağını da hatırlatmak isterim size: Bunların birincisinde, Anayasa Mahkemesi’nin “türbana üniversitelerde geçit vermeyen” kararı işleniyor. Kapak spotu: “Anayasa Mahkemesi, türbanı yüksek okullarda serbest bırakan Anayasa değişikliğini iptal etti. Bu, AKP’nin kapatılması için en önemli dayanak noktalarından birini oluşturuyor...” <br/><br/>Çizgi ikiye bölünmüş. Bir tarafında Meclis ve milletvekilleri, öbür tarafında ise bir balkonda, onları da gören iki Anayasa Mahkemesi üyesi... Milletvekilleri –ki biçimsiz, bıyıklı ve sakallılar- bağırıp çağırarak kararı protesto ederken ellerinde kadehlerle içkilerini yudumlayan, kılık-kıyafetlerinden ve ifadelerinden “çağdaşlık” ve “aydınlanmışlık” akan iki üyeden biri sakince şöyle sesleniyor onlara: “Merabalar, siz de mi partiden sıkıldınız?” <br/><br/>Sizlerle paylaşmak istediğim ikinci karikatür, onu aktaran internet sitesinde şöyle tanımlanıyordu: “Hamile bir kadının karikatürize edildiği kapakta, türbana getirilmek istenen serbestlik ince mesajlarla eleştirilmiş...” <br/><br/>“İnce mesaj” şu: Hamile kadın, doktorundan doğacak çocuğun cinsiyetinin kız olduğunu öğrenince şöyle der: “Kız mı?.. Böyle türbanlı, kapalı bir Türkiye’ye kız getirmek istemiyorum Turgut!..” Kocası: “Müsterih ol. Laikliği delemezler sevgilim!..” <br/><br/>Derginin çizgisini bilmeseniz, karikatürün, bir “zır laiklik” eleştirisi olduğunu düşünmeniz işten bile değildir; hatta aklınıza başka hiçbir şey gelmez. Fakat ne yazık ki, bu, mizahçılarımızın aklına bile gelmez. Oysa zır laiklik, buradan doğan paranoyalar ve tabii uçsuz bucaksız bir mizah alanı olarak militarizm ne fırsatlar sunar yararlanmak isteyene... Bir gün böyle bir mizahımız olacak mı acaba? <br/><br/>(<i>Taraf</i>, 14 Kasım 2008)</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/9205.htm), [web.archive.org (arşiv bağlantısı)](http://web.archive.org/web/20100304072341/http://taraf.com.tr:80/makale/9205.htm)
