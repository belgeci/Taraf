# Özden Örnek’in avukatı foyamı nasıl açığa çıkardı?

*Alper Görmüş 06.02.2009*

<div class="taraf_structure_2col_1zq">
<div class="margen_n">



 <p>Son yılların en forslu cümlesini (“hakikatlerin bir gün ortaya çıkmak gibi kötü bir huyları vardır”) orada burada belki yüz defa okuduktan sonra yediğim halta bakın: Darbe Günlükleri’yle ilgili olarak hakkımda açılan “iftira” ve “neşren hakaret” davasının son duruşmasından (11 Nisan 2008) önce, bu lafı unutup, Ergenekon Savcısı Zekeriya Öz’ün “Günlükler”le ilgili olarak ifademe başvurduğu yalanını attım ortaya. Gayem davayı uzatmak, gündemde tutmaktı. Bu yalanı atarken, Zekeriya Öz’ün, “Alper Görmüş’ün, ifadesine başvurduğum şeklindeki iddiası doğru değildir” gibi bir açıklama yapmayacağına güvenmiştim. Nitekim her şey düşündüğüm gibi gerçekleşti, Zekeriya Öz bugüne kadar, sağolsun, “yok böyle bir şey” deyip beni mahcup etmedi. Fakat dedim ya, “hakikatlerin...” <br/><br/>Yalanım geçen hafta, Özden Örnek’in avukatı Dinçer Eskiyerli’nin <i>Vatan</i>’dan Sanem Altan’a verdiği söyleşiyle ortaya çıktı. Söyleşideki şu cümleyi kast ediyorum: <br/><br/>“Benim Alper Görmüş’ün açıklamalarına hiç itimadım yok açıkçası. Savcı Zekeriya Öz’le de görüştüğünü sanmıyorum.” <br/><br/>Sanem Altan soruyor: “Bu çok kolay öğrenebileceğiniz bir şey değil mi peki?” <br/><br/>Eskiyerli’nin cevabı: “Benim hissim bu. Gaye davayı uzatmak, gündemde tutmak. Alper Görmüş’ün reyting isteği...” <br/><br/>Bu lafa nasıl gelindiğini de anlatayım: Sanem Altan, benim Günlükler’in bir kopyasını Zekeriya Öz’e verdiğimi, bu dijital kopya üzerinden yürütülen teknik inceleme sonucunda Günlükler’in Deniz Kuvvetleri bilgisayarlarında yazıldığının rapor altına alındığını hatırlatınca, Dinçer Eskiyerli “Yok böyle bir rapor” diyor ve ardından da yukarıda okuduğunuz cümleyi sarf ediyor: “Savcı Zekeriya Öz’le de görüştüğünü sanmıyorum.” <br/><br/>Bunları okuyunca, gözümün önüne davanın son duruşması geldi. Avukatlarımın, bu raporun mahkemece talep edilmesine yönelik başvurularının Örnek’in avukatı tarafından nasıl şiddetle reddedildiğini, neticede hâkimin de “raporun istenmemesi” yönünde karar verdiğini düşündüm. <br/><br/>Neyse, ucuz atlatmışım... Ya, Özden Örnek’in avukatı gerçekte Savcı Öz’le görüşmediğimi, dolayısıyla “rapor”un da benim uydurmam olduğunu mahkemede yüzüme çarpsaydı ne yapardım ben? <br/><br/>--------------------------------- <br/><br/><strong><font size="4">Büyük ihtiyaç: Eksik ve güdümlü haberlerin yeniden yazıldığı bir site... <br/></font></strong><br/>Basın Kanunu’nun yenilendiği 2003’ten önce, haberlerde adı geçen ve haksızlığa uğradığına inanan kişi ve kurumların “tekzip” hakkı teorik olarak vardı ama gerçekte yoktu. Çünkü o tarihten önce gazetelere ulaşan tekzipleri yayımlamamanın cezası 30 bin TL’ydi (siz bugünün parasıyla bunu 30 TL olarak okumalısınız). O zamana kadar yazıişleri yetkilileri kendilerine ulaştırılan tekzipleri şöyle bir okur, sonra da, “tamam, öderiz 30 bin lira ağır para cezamızı, atın şunu çöpe” derler, mesele kapanırdı. <br/><br/>2003’te Basın Kanunu’nda yapılan son değişiklikten sonra gazetelere ulaştırılan tekzip metinlerinin yayımlanmamasının maddi bedeli o kadar ağırlaştırıldı ki, onları eskiden olduğu gibi çöpe göndermek imkânsızlaştı. Değişiklik şunu öngörüyordu: Haksızlığa uğradığına inanan kişi ve kurumlar önce ilgili kuruma bir “cevap ve düzeltme” metni yolluyorlardı. Kurumun bu metni yayımlamaması için haberine çok büyük bir güven duyması gerekiyordu. Çünkü metni yayımlamaz ve bu defa kendisine mahkeme kanalıyla ulaştırılan bir tekziple karşı karşıya kalırsa hem bunu mecburen yayımlıyor, hem de “cevap ve düzeltme” metniyle tekzip metni arasında geçen her gün için büyük miktarda ceza ödemek zorunda kalıyordu. <br/><br/>O dönemde Kürşat Bumin’le birlikte Kronik Medya (<i>Yeni Şafak</i>) sayfasını hazırlıyorduk. Gerek yasanın çıkışı gerekse de yasanın basında yarattığı değişiklik beni umutlandırmıştı. O günlerde kaleme aldığım 10’a yakın yazıdan birinde şöyle demişim: <br/><br/>“Gün geçmiyor ki gazetelerden birinde ya da birkaçında ‘Haberiniz gerçekleri yansıtmıyor, işin aslı budur’ türünden bir ‘tekzip’ metni yayımlanmasın... ‘tamam, öderiz 30 bin lira ağır para cezamızı, atın şunu çöpe’ döneminin geride kalmasından sonra tekzip metinleri gazetelerimizde giderek daha fazla yer işgal etmeye başladı. Yeni uygulamanın, ‘medyazede’ olduğunu düşünenlerin içine biraz serin su serpeceği aşikâr ama gazeteciliğe de yararı olacak gibi görünüyor... Gazeteler, sayfalarında sürekli olarak tekzip metni yayımlamanın okur nezdindeki etkisini hesaba katmak ve her haberde, ‘Bu bize tekzip olarak geri döner mi?’yi kendilerine sormak zorunda hissedecekler...” <br/><br/>8 Nisan 2003 tarihli bu yazının son cümlesi de şöyleymiş: <br/><br/>“Aslında işin çetelesi tutulsa, belli bir dönemde tek tek gazetelerde kaç tekzip yayımlandığı saptansa, diyoruz... Anlamlı olmaz mı?” <b><br/><br/><font size="2">Medya Takip Merkezi yayında...</font></b><font size="2"> <br/></font><br/>Bu dileğim altı yıl sonra gerçek oldu. Bir grup bağımsız gazeteci ve avukat tam benim bu cümlemdeki temennime karşılık gelen bir internet sitesini kurup faaliyete geçirdi (www. medyatekzip.com). <br/><br/>Danışma kurulunda kendisi de yer alan <i>Sabah</i>’ın okur temsilcisi Yavuz Baydar, girişimin öncülerinden avukat Şekip Hardal’la yaptığı mini söyleşiyi köşesinde yayımladı. Hardal’ın oradaki sözlerinden bir derlemeyle, sitenin neyi amaçladığını aktarmaya çalışayım:<i> <br/><br/>“Medya Takip Merkezi, içeriğindeki gerçeklik, doğruluk sorunlarından dolayı tekzip edilen, düzeltilen, tartışılan haberleri takip eden bir izleme sistemi. İzleme sonuçlarını www.medyatekzip.com adresindeki sitemizde raporluyoruz. Siteye girenler o gün, hangi gazete kaç tekzip, kaç düzeltme yayınlamış; hangi TV kanalı ne şekilde cezalandırılmış, bunu yaptırıma sebep olan içerikleriyle birlikte görebiliyorlar. <br/><br/>“Amaç ülkemizde şeffaf, özgür ve demokrasiyi özümsemiş bir medya anlayışına katkıda bulunmak. Bunu yaparken medyayı yakından takip ederek ‘olumlu anlamda’ çevreye biraz olsun ‘rahatsızlık veriyoruz’. İzlenen her yapı daha dikkatli davranma, kendisine çeki düzen verme ihtiyacı hisseder. Bu da daha az yanlış haber, daha az tekzip ve düzeltme, daha az ceza/tazminat ödeme, daha fazla saygınlık-itibar ve daha yüksek imaj-gelir anlamına gelir. Toplumsal anlamda ise daha sağlıklı bilgi alıp kanaat edinen bir kamuoyu; daha özgür bir ülke...</i><b> <br/><br/><font size="2">Madem dileklerim kabul oluyor...</font></b><font size="2"> <br/></font><br/>Madem altı yıl önce “ah keşke...” dediğim bir site bugün artık yayında; öyleyse bir adım daha atıp bir dilekte daha bulunacağım (olacaksa acilen olmalı ama): <br/><br/>Medya Takip Merkezi, gerçekleşmiş düzeltme ve tekzipleri yayımlıyor, fakat bir de gücü böyle bir şey yapmaya dahi yetmeyecek medyazedeler var... Ya da şöyle: Belki öznesi olduğu haberden kişisel olarak zarar görmemiş, fakat kendi haberini okuduğunda “yok artık; benim hikâyem nerede, bu haber nerede” diyenlerin durumu var... Bazı haberleri okuduğumuzda derhal hissettiğimiz abartılar, masa başı ilaveler, haberi ilginç kılma manevraları, kimse “resmen” şikâyetçi olmadığı için açığa çıkartılamıyor. <br/><br/>Hayalini kurduğum site, hem “resmen” yalanlanmış haberleri hem de kimsenin şikâyetçi olmadığı haberleri, onların özneleriyle yeniden konuşup bir daha yazmak gibi zor bir işe soyunacak. Söylemeye gerek yok, basbayağı haberler “zahiren” okuma yeteneği olan editörlere ve bu amaçla yetiştirilmiş muhabirlere ihtiyaç duyan bir siteden söz ediyorum. <br/><br/>Böyle bir sitenin terbiye edici özelliğini ve gücünü tahmin edebiliyor musunuz?</p>

<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/3900.htm), [web.archive.org (arşiv bağlantısı)](http://web.archive.org/web/20090430120508/http://www.taraf.com.tr:80/makale/3900.htm)
