# Enformasyon yağmuru Ergenekon’a ilgiyi artırıyor mu?

*Alper Görmüş 08.08.2008*

<div class="yazi">
<p>Başlıkta sorduğum soru ilk bakışta “münasebetsiz” gelebilir size ama acele etmeyin... “Yağmur halinde enformasyon”un, ona maruz kalanlarda “duyarlılık”tan çok “konudan kaçma”ya yol açtığına ilişkin onca araştırma ortada dururken, bu soruyu sormak gayet meşru...</p>
<p>Benzer bir soruyu bundan tam beş yıl önce “banka hortumlamalarına ilişkin haberler” vesilesiyle yazdığım bir yazıda yine sormuştum. İzninizle, o yazının, konuya genel bir giriş mahiyetindeki uzun girişini buraya da taşımak istiyorum. Ardından da yağmur halinde gelen Ergenekon haberleriyle ilgili olarak daha somut bir şeyler söyleyeceğim:</p><i>
<p>“İletişim kuramcısı Neil Postman, ‘Televizyon: Öldüren Eğlence’ adlı kitabında, ‘gelecek tasarımları’ karamsar olan iki düşünür-romancıyı (Orwell ve Huxley) karşılaştırır ve günümüz dünyasının Orwell’i değil, Huxley’i haklı çıkardığını söyler...</p>
<p>“Neydi iki romancı arasındaki temel fark? Orwell, gelecekte toplumların ‘yasaklar ve enformasyonsuz bırakma’ marifetiyle denetim altında tutulacağına inanıyordu... Huxley ise ‘Bizi pasifliğe sürükleyecek kadar enformasyon yağmuruna tutacak olanlar’dan korkuyordu. </p>
<p>“Postman, şöyle özetler durumu: ‘Orwell hakikatin bizden gizlenmesinden, Huxley hakikatin umursamazlık denizinde boğulmasından korkuyordu...’</p>
<p>“Televizyonun toplum hayatına girdiği ilk yıllarda ona bağlanan ümitlerle, bu kitle iletişim aracının günümüzde başarabildiklerini kıyaslamak, Postman’ın tespitinin ne kadar haklı olduğunu göstermeye yetebilir...</p>
<p>“Şöyle düşünülüyordu başlangıçta: Artık televizyon sayesinde dünyanın en uzak yörelerinde gerçekleşen haksız uygulamalar bile tek tek odalarımıza taşınacak, böylece oluşacak uluslararası kamuoyu tepkisi sayesinde bu tür haksızlıkları gerçekleştirenler eskisi gibi rahat hareket edemeyecekler...</p>
<p>“Bu iyimser yaklaşım, ‘Yağmur halinde gelen enformasyon’la ona ‘maruz kalan’ insan arasındaki ilişkinin doğasından bîhaber olmaktan kaynaklanıyordu... </p>
<p>“Ortaya çıkması zaman gerektiren ve ancak 1990’lardan itibaren teorileştirilebilen bu ‘doğa’, başlangıçta düşünülenin tam tersi bir tarzda işliyordu... Buna göre, ne kadar ‘acı’ olursa olsun, insanlar tekrar tekrar izledikleri olaylar karşısında bir süre sonra ‘sıkılmaya’ başlıyorlar, o olaya karşı ilgilerini yavaş yavaş kaybediyorlardı... Sözünü ettiğimiz olay hele bir de anlaşılması ve izlemesi zor, çaba isteyen bir şeyse, kopuş daha da hızlı gerçekleşiyordu...</p>
<p>“1996 Kasımı’nda Susurluk’taki kazayla birlikte ortaya çıkan ‘hesap sorma ve arınma’ talebinin bir süre sonra tavsamasının nedenlerinden biri de buydu kuşkusuz. Öylesine yoğun bir haber bombardımanı altında kalmıştı ki okur, bir süre sonra yavaş yavaş ilgisini kaybetmeye başladı. Üstelik konu karmaşıktı, izlemek için çaba sarf etmek gerekiyordu ve gene üstelik, ‘tepe’de meselenin üstüne gitme yönünde samimi bir çaba gözlenmiyordu... Sonrasını biliyorsunuz: Okurların, gazetelerde bu tür haberler gördükçe sayfaları çevirmeleri bir oluyordu...</p>
<p>“Susurluk konusunda bir-bir buçuk yıl boyunca gazetelere yağan (ve rekabet nedeniyle gazetelerin bunların tamamını kullandığı) doğru-yanlış haberleri düşünürsek, bu haberleri gazetelere pompalayan odakların, ‘yağmur halinde gelen enformasyon’ karşısında insanların nasıl bir tepki gösterdiğini bildiklerini bile varsayabiliriz...”</p></i><b>
<p>Gazetecilik: “Ayıklama” mesleği...</p></b>
<p>Gazeteciliğin bir “ayıklama” mesleği olduğuna dair tanıma, meşhur siyasi klişemize nazireyle söyleyelim, “her zamankinden fazla ihtiyaç duyduğumuz” günlerden geçiyoruz.</p>
<p>2 bin 500 sayfalık dev bir kaynak olan Ergenekon iddianamesi, onlarca gazeteyi aylarca besleyecek kadar zengin bir içeriğe sahip. Böyle bir kaynağın, gazetecileri tembelliğe sevk etme ve yeterince temellendirilememiş kimi iddiaları okurların üzerine boca etme riski taşıdığını önceki yazılarda anlatmaya çalışmıştım.</p>
<p>Yukarıdan beri anlatmaya çalıştığım risk ise belki ilk ikisinden bile vahim sonuçlar doğurmaya aday görünüyor. Çünkü, artık kesinlikle biliyoruz ki, tümüyle doğru, önemli ve sorunsuz enformasyondan oluşmuş bir “yağmur” dahi okurlarda “uyanıklık yaratma”dan çok “konudan uzaklaştırma”ya yol açıyor... Bizim örneğimizde ise, okurların “sorunsuz” bir enformasyon yağmurunun altında ıslanmakta olduğundan sanırım söz edemeyiz. </p>
<p>Bu sonuçta, söylemek zorundayım ki, gazete yazıişlerinin büyük bir payı var. Gazetelerimizin manşetlerinde şöyle bir tur atmak bile, haber seçiminde ne kadar büyük bir sorunla karşı karşıya olduğumuzu göstermeye yeter: “Ciddi ve iyi temellendirilmiş” olandan çok “sansasyonel” olana yönelme eğilimi, okurların “konudan kopma”sında çok önemli ilave bir rol oynuyor.</p><i>
<p>Radikal</p></i> Genel Yayın Yönetmeni İsmet Berkan, 6 ağustos tarihli yazısında anlatmaya çalıştığım sorunu kendi cümleleriyle şöyle anlatıyordu:
<p>“Benim ve bu gazetenin tek yapacağı şey, iddianame ile eklerindeki haber niteliği taşıyan, bize ikna edici gelen, bizim başka kaynaklardan denetleyip doğruluğunu teyit edebilir gibi gözüktüğümüz şeyleri yayımlamak. Ondan ötesine, spekülatif içerikli ihbar mektuplarına veya tanık ifadelerine girmemiz beklenmesin.”</p>
<p>Bence gayet isabetli bir görev tanımı. Ve doğrusu <i>Radikal’</i>i, istisnai örnekleri saymazsak, “iddianame haberciliği”ni bu çerçevede tutmaya çalışan bir gazete olarak görüyorum ben.</p><b>
<p>Madem “hayali”, vermeyin o zaman... </p></b>
<p>İsmet Berkan’ın eleştirdiği türden taze bir örnek, son zamanlardaki tavrıyla “Ergenekon’a soğuk” gazeteler kümesinden kopan ve ciddi bir haberciliğe yönelen <i>Milliyet</i>’ten geldi. (Ara not: Dikkat etmişsinizdir, bu yazı Ergenekon’a uzun süre “cız haber” muamelesi yapan, iddianame açıklandıktan sonra da esas olarak, “Ergenekon dedikoduları” faslından haberlerle yetinen <i>Hürriyet</i> çizgisini analiz dışında tutuyor. Bu yazının derdi, Ergenekon’u ciddiye alan ve önemseyen gazeteciler ve gazeteler...)</p>
<p>Sözünü ettiğim haber <i>Milliyet</i>’in 5 ağustos tarihli sayısında yer aldı. “Dosyadaki hayali konuşma” başlıklı haber, Fikri Karadağ’ın evinde bulunan ve iddianamenin ek klasörlerinde yer alan bir “belge”ye dayandırılıyordu. Güya Başbakan Erdoğan ile Genelkurmay Başkanı Org. Büyükanıt arasındaki, besbelli fabrikasyon konuşmadan ibaret bir “belge”ydi bu.</p>
<p>Ertesi gün Başbakanlık’tan yapılan açıklamayı <i>Milliyet</i> “İddianame’deki belgenin yazılması Erdoğan’ı kızdırdı” başlığıyla verdi. Alt başlıktaki “‘Dezenformasyon faaliyeti’ dendi” cümlesi de, belli ki “Biz olmayan bir şeyi yayımlamadık ki dezenformasyon olsun” imâsını taşıyordu. </p><i>
<p>Milliyet</p></i>’e göre, gazete zaten “gerçek olmadığı belli olan bir diyalog”u yayımlamış, o nedenle de başlıkta “Dosyadaki hayali konuşma” denmişti. Dolayısıyla Başbakanlık, “hayali bir yalanlama”da bulunmuştu.<i>
<p>Milliyet</p></i>, yapılan şeyin bir “dezenformasyon” olmadığını söylerken haklı. Ne de olsa ortada sahihliği konusunda kimsenin itiraz edemeyeceği bir “belge” var. Fakat “dezenformasyon” olmaması, yapılan şeyin doğru olduğu anlamına gelmiyor. Böyle bir habere gazetenin çeyrek sayfasını ayırmak <i>Hürriyet</i>’in izlediği “Ergenekon haberciliği” çizgisiyle uyum içindedir, fakat <i>Milliyet</i>’in izlediği ciddi haberciliğe yakışmaz.
<p>Ergenekon’u ciddiye alan gazeteciler için “İddianamede var, öyleyse haberdir” itirazı geçerli değildir; başta da söyledim, gazetecilik bir “ayıklama” mesleğidir. </p>
<p>Türkiye’de iddianame yazmanın bir geleneği var ve savcılar her nedense buldukları her şeyi bunun içine tıkıştırma eğiliminde oluyorlar. Fakat savcılar ayıklamıyor diye, gazeteciler bu temel görevlerinden imtina edemezler.</p>
<p>Tabii “iyi” ve “iyi niyetli” bir gazetecilikten söz ediyorum...</p>
<p>***</p><b>
<p>NOT.</p></b> Yazılarıma üç haftalık bir ara veriyorum. 29 ağustosta tekrar karşınızda olacağım.</div>

Kaynak: [taraf.com.tr](http://www.taraf.com.tr:80/alper-gormus/makale-enformasyon-yagmuru-ergenekona-ilgiyi-artiriyor.htm), [web.archive.org (arşiv bağlantısı)](http://web.archive.org/web/20100608214355/http://www.taraf.com.tr:80/alper-gormus/makale-enformasyon-yagmuru-ergenekona-ilgiyi-artiriyor.htm)
