# “Ben yazmadım, Banu yazdı”

*Alper Görmüş 04.04.2008*

<div class="yazi">Merhaba sevgili Taraf okuru... Eğer aşağıdaki metinleri okumadıysan, lütfen önce onları oku; aksi takdirde “ne anlatıyor bu adam” deme ihtimalin pek yüksektir...

Tekrar merhaba, devam ediyorum: İsmail Saymaz’ın mektubunu ve Banu Uzpeder’in ona cevabını okudunuz. Benim, Saymaz’ın haberi çerçevesinde söyleyecek ilave sözüm yok, Banu Uzpeder hepsini söylemiş. Ben sadece Saymaz’ın mektubunda yer alan ve haberinin bu sayfadaki eleştirisiyle hiç ilgisi olmamasına rağmen ona telefonda verdiğim “Madem haksızlığa uğradığını düşünüyorsun, eleştirilerini yaz, gönder, tek kelimesine müdahale etmeden yayımlarım” sözü doğrultusunda çıkarmadığım şu bölümüne cevap vereceğim: 
“Görmüş, ‘Ben yazmadım, Banu yazdı’ diyerek, kolaylıkla sıyrılabileceğini mi düşünüyor? Çalışmamla, ‘Parodi-haber’ diye aklı sıra dalga geçerken, geçmişini ‘yanlış haberi kapak yapmakla’ kirlettiğini unutacağımızı, ‘Hâlâ nasıl oluyor da kritik yazıyorsunuz’ diye sormayacağımızı mı zannediyor?”
Birinci nokta, yani “Ben yazmadım, Banu yazdı” diyerek “kolaylıkla sıyrılma” meselesi: İsmail Saymaz beni telefonla ilk aradığında metni Banu Uzpeder’in yazdığını fark edememişti her nasılsa, benim yazdığımı sanıp konuşmasını öyle kurunca, durumu kendisine izah ettim. Galiba o ilk konuşmaya gönderme yapıyor. Bilmiyorum, sayfama koyduğum bir metne sahip çıkmama korkaklığını gösterebileceğimi hakikaten düşünüyor mu Saymaz? 
İkinci nokta: İsmail Saymaz, Yeni Aktüel’in yayın yönetmenliğini yürüttüğüm sırada yayımlanan “Eski Ermeni Patriği Kalustyan ile eski Diyanet İşleri Başkanı Lütfi Doğan anne bir kardeşmiş” kapağını hatırlatıyor.
İzninizle bu faslı biraz geniş tutmak istiyorum. Salıya...

*********

RADİKAL MUHABİRİ İSMAİL SAYMAZ’DAN MEKTUP VAR

Medyaironik: Doğru habere eğri kritik! 

28 Mart’ta bu köşede, Radikal gazetesi muhabiri İsmail Saymaz’ın “Bu gidişata dikkat, Türkiye Denizli olmasın” başlıklı haberinin eleştirisi yayımlandı. Saymaz’ın bu eleştiriye itirazı var. Aşağıda, gönderdiği metnin tümünü yayımlıyorum:

Medya kritiklerinin yapıldığı bu köşede, 28 martta ‘Bu gidişata dikkat, Radikal Hürriyet olmasın’ başlıklı e-postaya yer verildi. E-posta, Banu Uzpeder adlı ‘eski Taraf muhabiri yeni Taraf okuruna’ aitti. Uzpeder adlı ‘okur’, Radikal’de 24 martta benim imzamla yayımlanan ‘Bu gidişata dikkat! Türkiye Denizli olmasın’ başlıklı haberi eleştiriyordu.
Evet, eleştiri, her ‘okur’ gibi Uzpeder’in de hakkı. Elbette, ‘okuduğunu anlama ve yorumlayabilme’ yetisine sahip olmak kaydıyla... ?öyle ki:
1- Uzpeder, haberimde, Denizli Atatürk Evi ve Etnografya Müzesi’nde türbanlı çalışanın bulunmasına ilişkin bilgiye ve bunun ‘tuhaf’ sözcüğüyle sunulmasına içerlemiş. “Radikal muhabiri, türbanlı görevliyi görmemiş, çünkü türbanlı olduğu için saklanıyormuş!” diyerek, bu ‘keşfini’ telaşla parantez içine alıyor. Sonra da, “Bu durum Saymaz’a, Radikal yazı işlerine tuhaf mı geliyor” diye soruyor.
Bana ‘tuhaf’ gelen, Uzpeder’in, kritiğini yaptığı haberde yayımlanan türbanlı çalışanın fotoğrafını görmemesi. Bir de kalkıp, “Görmeden yazmışlar” diyebilmesi! Hem ‘tuhaf’ hem gülünç değil mi?
(Alper Görmüş’e katkı: Haberin ‘tuhaf’ kısmı çökmedi. Sadece Kültür Bakanlığı’nın açıklaması yayımlandı. Fakat evet, ‘çöken’ bir şeyler var: O da, ‘Mükemmel!” diyecek denli sizi heyecanlandıran kritiğin kendisi...)
2 - Uzpeder, haberimin girişine koyduğum ironik tasviri, “Ağaçsız AKP ormanı, gür Atatürk ormanı” ifadesini garipsemiş. Kentte gözlemlediğim çelişkiyi bu biçimde ifade etmemi anlamıyor, anlayamıyor. Biraz çabala, sevgili okur!
3 - Uzpeder izinsiz bağımlılık konferansı düzenlediği ‘suçlamasıyla’ hakkında soruşturma başlatılan ve bu haberden sonra ceza alan öğretmen Oğuz Namık Günbay ile görüşülmediğini ileri sürüyor. Uzpeder hiç, öğretmenin, kamu görevlisi olduğu için açıklama yapamadığını akıl etmedi mi? Bu yüzden haberin bazen soruşturma evrakı üzerinden yazıldığını, çalışma riske girmesin diye karşı görüşün kimi zaman haber yayımlandıktan sonra alınabileceğini tahmin etmedi mi?
Varsayalım ki Uzpeder, nasıl haber toplanır bilmiyor. Peki Görmüş, köşesinde ağırladığı ‘eski Taraf muhabiri’ne bunu hiç anımsatmadı mı?
Buraya kadar, gazetecilik tartışmasından çok, basit bir ‘okuma yazma/okuduğunu anlama’ sorunundan bahsediyoruz. Ben asıl Görmüş’ün, bu ucuzluğa nasıl yol verdiğini anlamak istiyorum.
Görmüş, “Ben yazmadım, Banu yazdı” diyerek, kolaylıkla sıyrılabileceğini mi düşünüyor? Çalışmamla, ‘Parodi-haber’ diye aklı sıra dalga geçerken, geçmişini ‘yanlış haberi kapak yapmakla’ kirlettiğini unutacağımızı, “Hâlâ nasıl oluyor da kritik yazıyorsunuz” diye sormayacağımızı mı zannediyor?
Uzpeder’in tek doğru saptaması şu: “Gazeteci, ekmeğini taştan çıkaran kişi”dir. El hak, öyledir. Ben, Denizli’de iki gün geçirip ekmeğimi taştan çıkarırken, Görmüş ve ‘okuru’ Uzpeder, bu ‘kritiği’ nereden çıkarıyor? Oturdukları yerden mi? 

*********

BANU UZPEDER’İN CEVABI

Muhabir sinirlenmekte haklı

İsmail Saymaz’ın yanıtındaki tırnak işareti sarfiyatından ve tarzından anlıyoruz ki, pek sinirlenmiş. Ancak, gazeteci, yazdığı her satırdan sorumludur, kendi haberinin ağırlığını kaldırmaktan da elbette... 
1- Eleştiride, türbanlı görevlinin fotoğrafına dair tek kelime etmedim. “Muhabir, türbanlı görevliyi görmemiş, çünkü görevli saklanıyormuş” ironisini yaparken, İsmail Saymaz’ın kendi yazdığı cümleye vurgu yaptım: “İlk kattaki büro bölümünde çalışan kadın memur ortalıkta görünmüyor. Çünkü türbanlı.” İsmail Saymaz’ın kendisine ait bu vurgu, gerçekten tarafsız bir vurgu mu? Veya bu haberi yazarken, Denizli’ye şeriat geldiğini kanıtlamaya çalışan muhabirlerden saklanan o türbanlı görevlinin bundan sonraki hayatını nasıl geçireceğine ilişkin bir fikrimiz var mı mesela? 
2 - Çelişkiyi, AK Parti ve Atatürk Ormanı vasıtasıyla kurmak, tam da bu habere yakışacak bir tavır. AK Parti ormanında daha az ağaç olunca ne olmuş oluyor yani? Benim de itirazım, haberi basitleştiren bu zorlama ilişkiye zaten.
3- Haberde, Oğuz Namık Günbay’ın laik ve demokrat tutumu nedeniyle soruşturma geçirdiği bize söyleniyor. Günbay, kamu görevlisi olduğu için konuşmamış. Normalde haberimizi oluştururken, iddiamızı iki tarafa da doğrulatmıyor muyduk? Peki, diyelim ki, karşı tarafın görüşü de çalışma riske girmesin diye yayımlanmamış. Gazetecinin tarafsız dilinin tam da burada devreye girmesi gerekmez miydi? İddialara daha şüpheci yaklaşmak, yani gazetecinin en önemli görevlerinden birini yapmak, okurun da bu haberi böyle okumasını sağlamak, bu kadar zor bir şey mi? 

Keşke öyle olsaydı

Evet, Türk basınında her muhabir, bu neviden “konjonktür böyle gerektiriyor” haberleri yapmak zorunda kalabilir. Ama nasıl? Ağlaya ağlaya. Yani, biz haberimizi gerçekten tarafsız bir dille örmeye çalışırız, gerisi yazıişlerine ve okura kalır. Ama İsmail Saymaz’ın haberin örerken kullandığı vurgular ve Denizli’ye şeriatın geldiğini kanıtlama çabası, ne yazık ki haberin böyle yapıldığını söylemiyor bize. 
Yani keşke ben okuduğumu anlamamış, Alper Görmüş de tongaya düşmüş olsaydık. Keşke mesele sadece AK Parti ormanının aslında orman-morman olmaması, Radikal’de zaten o türbanlı görevlinin fotoğrafının yayımlanması olsaydı. Mesele, şimdiye kadar gazetecilik soğukkanlılığını ve tarafsız dilini korumak konusunda Türkiye’deki birçok muhabire örnek olacak haberler yapan İsmail Saymaz’ın haberini bu dille ve tarafgirlikle yazmış olması, Radikal’in de bu habere evsahipliği yapmasıdır. Evet, İsmail Saymaz sinirlenmekte o kadar haksız değil, ben de “Denizli’ye şeriat geliyor” haberine imza atmış olsaydım, kendimi iyi hissetmezdim.

04.04.2008</div>

Kaynak: [taraf.com.tr](http://www.taraf.com.tr:80/alper-gormus/makale-ben-yazmadim-banu-yazdi.htm), [web.archive.org (arşiv bağlantısı)](http://web.archive.org/web/20101115124306/http://www.taraf.com.tr:80/alper-gormus/makale-ben-yazmadim-banu-yazdi.htm)
