# Dindarların demokratlaşması ve ‘haBertaraf.com’

*Alper Görmüş 15.01.2010*

<div class="taraf_structure_2col_1zq">
<div class="margen_n">



 <p>Şanar Yurdatapan’ın kafasından çıkan şahane bir fikir olan “Türkiye küçük Millet Meclisleri”nden biri olan “Adıyaman küçük Millet Meclisi”nin ocak ayı toplantısını yönetmek üzere, geçtiğimiz hafta sonu iki günlüğüne Adıyaman’a gittim. <br/><br/>Adıyaman’a ve “Adıyaman küçük Millet Meclisi”ne dair izlenimlerimi aşağıdaki yazıda okuyabilirsiniz... Ben, bu bölümde, Adıyaman-Ankara uçağında ve uçaktan indikten sonra terminalde tanışıp tartıştığım çok sayıda dindarla ilgili izlenimlerimi aktaracağım. <br/><br/>Yazının başlığına bakıp, “yazar, alâkaya çay demliyor galiba” diye düşünmeyin hemen... Adıyaman’ın dindarlarıyla henüz iki haftalık bir haber sitesi olan “<i>haBertaraf.com</i>”u çıkaran dindar ekip arasında çok önemli bir ortak payda var: Demokratlık. Bu yazıda niyetim, bu iki olguyu şahit göstererek, Türkiye demokrasisinin asıl sigortası olarak gördüğüm “dindarların demokratlaşması” mevzuuna “merhaba” demek... Bu, kısa bir başlangıç yazısı olacak; konuya zaman zaman yeniden döneceğim.<b> <br/><br/><br/><font size="3">Adıyaman’ın dindar gençleriyle sohbet</font></b> <br/><br/>Adıyaman’a giderken, buranın İslamcısı, muhafazakârı bol bir şehrimiz olduğunu biliyordum. Ümit Aktaş’ın Neşe Düzel’e verdiği söyleşideki tanımları esas alırsak, “Demokrasiyi pek fazla sevmeyen muhafazakârlar”ın değil, “ümmetçi ve evrenselci bir ufka sahip olduklarından, dindarların milliyetçi damarını eleştiren” İslamcıların ağırlıkta olduğu bir kent olduğunu da biliyordum... Fakat onların tek tek somut insanlar olarak demokrasi algılarının ve varsa “kırmızı çizgiler”inin ne olduğunu işte ancak böyle yakın sohbetlerde ve dertleşmelerde öğrenebiliyorsunuz. <br/><br/>İki günün sonunda, dönüşte, yolcu salonundan uçağa geçmek için sıra bekliyordum... Bir ara biletimi cebimden çıkartıp koltuk numarama baktım. O anda yanımdaki genç, “Siz misiniz diye emin olamadım, fakat biletinize göz ucuyla bakınca emin oldum, merhaba” diye selam verdi. Meğer çoğu onun gibi genç birçok kişi, bildiğimiz o Anadolulu çekingenliğiyle ilk hareketi yapamıyormuş; bir anda etrafım çevrildi, hemen ayaküstü bir sohbet açıldı. Uçakta ve Ankara terminalinde devam eden sohbetimizde <i>Taraf</i>’la ilgili o kadar övücü sözler ettiler ki, bir ara yüzümün kızardığını hissettim. <br/><br/>Konuştuklarımın hepsi dindardı ve belli ki daha dindar bir toplumda yaşamaktan daha mutlu olacaklardı. Fakat yine tamamına yakını, eski fikirleri olan “devletin de dindar olması” gerektiği fikrinden uzaklaşmıştı. Devletin bütün inanç gruplarına eşit uzaklıkta durması gerektiğine samimiyetle inanıyorlardı. <br/><br/>Uçakta yanımda oturan genç, 2,5 yıl Mazlum-Der’de çalıştığını, bu çalışmaları sırasında Şanar Yurdatapan’la tanıştığını, onun bir “ate” olduğunu öğrendiğini; onu ve benzerlerini tanıdıktan sonra insanları artık dindar olup olmadıklarına göre değil, “dürüst, hoşgörülü ve demokrat” olup olmadıklarına göre değerlendirmeye başladığını anlattı bana. <br/><br/>Şanar Yurdatapan deyince geldi aklıma... Adıyaman’daki ilk “küçük Millet Meclisi” toplantısını o yönetmiş (benim katıldığım, üçüncüsüydü). Açış konuşmasında Abdurrahman Dilipak’la yakın arkadaşlığına göndermeyle, “o benim yeşilim, ben ‘ate’yim” demiş. Çevresinde “İslamcı” olarak bilinen yaşlıca bir Adıyamanlının bu sözleri gülümseyerek dinlediğini gören bir başka Adıyamanlı (o da kendisine “demokrat” diyor) kulağına eğilip sormuş: “Yirmi sene önce duysaydın bu sözleri yine gülümser miydin?” Cevap: “Adıyaman’ın girişinde vururdum onu...” <br/><br/>Adıyaman’dan, Türkiye demokrasisinin sigortasının; muhafazakârların demokratlaşma sürecinin geri dönüşsüz bir yola girdiği inancıyla ve büyük bir mutlulukla döndüm. <br/><br/>Bizim “özcü” solculuğumuzun, bu türden tesbitleri “dinî gericiliğin özünün değişmeyeceği” gerekçesiyle reddedeceklerini biliyorum. Onlar, Güney Amerika’daki “Marksist papazlar”a buradan selam gönderirler ama, bizim dindarlarımızın “değişmez özü” konusundaki fikirlerinden bir milim bile taviz vermezler. Bu “özcülük” meselesini sonraki yazılarda uzun uzun ele alacağım, şimdilik bu kadar yeter...<b><i> <br/><br/><br/><font size="3">haBertaraf</font></i><font size="3">’taki manifesto</font></b><i> <br/><br/>haBertaraf.com</i>, bu yılın başında faaliyete geçmiş bir haber sitesi... Ahmet Arsan, <i>Hürriyet</i>’teki köşesinin “Mahalleden Haberler” bölümünde, onları, <i>Vakit</i> gazetesinde “sarsıcı haberler” veren bir ekipken, gazetenin çizgisine itiraz edip bu siteyi kurduklarını yazdı. <br/><br/>Kuruluş aşamasında ben de tanıdım kendilerini; buradan biliyorum ki, <i>Taraf</i>’a duydukları sempati, en az <i>Vakit</i>’e itirazları kadar güçlü. Zaten sitenin birinci sayfasına bakınca hemen anlaşılıyor bu. <br/><br/>Sitede, 11 ocakta Mevlüt Peker imzalı manifesto niteliğinde bir metin yayınlandı. Tamamını okumanızı hararetle öneriyorum. Ben burada bu metnin kısa bir bölümünü dikkatinize sunuyorum: <br/><br/>“Bir haber yapıyorsunuz. Haberde bir gerçek var. AK Partili bir vekil yanlış bir iş yapmış. Oturup yazıyorsunuz. Adınız oluyor CHP’li. CHP kalkıp bir katliamı savunuyor. Tarihi açıp ortaya döküyor, tanıklarını konuşturuyorsunuz; adınız oluyor ‘Kürtçü’. Kurumsal kimliği ‘AK Parti’ olduğu için ‘AK Parti’ yazıyorsunuz, ‘AKP’li’ oluyorsunuz. Parti kapatmalarına karşı çıkıyorsunuz, o hâlde DTP’lisiniz. İnsanların kıyafet özgürlüğünü savunuyorsunuz, adınız oluyor ‘İslamcı’. Mini etekli kızlar taciz ediliyor, tacizciyi gösteriyorsunuz, oluyor adınız ‘Çağdaş’. <br/><br/>“(...) <br/><br/>“Lütfen kulp aramak yerine, gerçeği sizlere sunmak için düzenini alt üst eden, çocuklarının yüzünü göremez hâle gelen insanlara itimat edin. haBertaraf hiçbir ideolojinin, hiçbir partinin, hiçbir grubun, hiçbir cemaatin, hiçbir kurumun, hiçbir kuruluşun, hiçbir basın organının malı değildir ve hiçbiriyle bağlantısı, herhangi birine bağlılığı yoktur. haBertaraf kimse ya da kimselerin malı değildir. Tek derdi herkesin bir doğrusunun olduğu şu ülkede ‘gerçeği’ yazmak olan bir gazeteci grubunun kurduğu yayın organıdır.” <br/><br/>Bu manifestoyu Adıyaman’dan döndüğüm gün okudum. Mutlu dönmüştüm, mutluluğum daha da arttı. <br/><br/>------------------ <br/><br/><br/><font size="4"><strong>Adıyaman küçük Millet Meclisi</strong></font> <br/><br/>Yukarıdaki yazının birinci paragrafından itibaren devam edelim... <br/><br/>Şimdilik 30 civarında ilde faaliyet gösteren (tabii hedef bütün illerde örgütlenmek) küçük Millet Meclisleri her ayın ilk haftası biri “genel”, biri “yerel” olmak üzere iki konuyu uzun uzun tartışıyorlar. Toplantıların ideal formatında, illerdeki odalar, sivil toplum örgütleri, üniversiteler vb’den temsilcilerle ilden seçilmiş milletvekilleri biraraya geliyorlar. Toplantılarda siyasi parti temsilcileri de bulunabiliyor, fakat sadece gözlemci olarak... Meclislerde oluşan fikirler TESEV tarafından toparlanıyor ve Türkiye Büyük Millet Meclisi’nde düzenlenen bir basın toplantısıyla açıklanıyor. <br/><br/>Meclislerin ocak ayı tartışma konusu “DTP, parti kapatmalar ve Anayasa Mahkemesi”ydi. Güzel bir tartışma oldu. Doğrusu, memleketteki kutuplaşma göz önünde bulundurulduğunda, Adıyaman’daki sakin tartışma ortamını açıklamak hiç kolay değil. Hayır, sadece “meclis” tartışmasına gönderme yaparak söylemiyorum bunu, burada böyle bir kültür var. <br/><br/>Adıyamanlı avukat arkadaşım Osman Süzen, bu “uzlaşı kültürü”nün kendilerine “Komagene Krallığı’ndan miras” kaldığını yazdı bana. Kendisine, bunu biraz açmasını rica ettim. <br/><br/>Avukat Süzen’in göndereceği cevabı ve Adıyaman hakkında birkaç başka şeyi de salı günü yazacağım.</p>
<br/>
<br/>
<br/>



<br/>


<div id="taraf_not">
</div>

</div>


</div>
