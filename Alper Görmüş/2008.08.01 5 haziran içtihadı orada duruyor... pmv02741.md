# 5 haziran içtihadı orada duruyor...

*Alper Görmüş 01.08.2008*

<div class="yazi">
<p>Anayasa Mahkemesi, Adalet ve Kalkınma Partisi’nin (AK Parti) kapatılmamasına karar verdi. Aslında böyle olacağı Mahkeme’nin 5 haziranda verdiği “türbana ret” kararından belliydi. Herkes unutmuş görünüyor, o karar “türbana ret”ten çok, getirdiği yeni içtihat nedeniyle önemliydi. Bu yeni içtihada göre, Mahkeme, artık yasamadan geçen bütün siyasi kararları esastan bozabilme hakkını elde ediyor ve böylece siyasete “ortak” oluyordu.</p>
<p>Ben, o karardan bir gün sonra, 6 haziranda <i>medyakronik.com</i>’a yazdığım yazıya, bu yeni duruma atıfta bulunarak “Artık AK Parti’nin kapatılmasına gerek yok” başlığını uygun görmüştüm. İzninizle o yazının son bölümünü sizinle paylaşmak istiyorum:</p>
<p>“(...) Dünden itibaren durum değişmiş durumda. Anayasa Mahkemesi’nin yarattığı yeni içtihatla bunların hiçbiri yapılamaz. Parti hayatiyetini sürdürse bile, ilaveten sözünü ettiğim değişikliklere niyet etse bile sonuç değişmez. AK Parti, boynuna asılı durumda bir ‘demokrasi davulu’yla dolaşmaya devam eder. Fakat hiç ses vermeyen bir davuldur bu, çünkü elinde tokmak yoktur.</p>
<p>“Böyle bir partinin hiçbir ‘zararı’ olmaz. Ayrıca unutmamak lazım: Türkiye’nin önümüzdeki dönemde yaşayacağı iktisadi zorlukların faturasını ‘şeriatçı parti’ye kesmek de hiç fena olmaz.</p>
<p>“Buraya yazıyorum, günü geldiğinde konuşuruz: Mahkeme, türban kararıyla ‘bundan böyle egemenliği paylaşacağız’ mesajı verdi. Devamı, kapatma davasına ilişkin kararında şöyle gelecek: ‘Seni kapatmıyorum ama, önceki mesajımı da unutma, artık egemenliği birlikte kullanacağız! Seni kapatmıyorum ama yaramazlık yok! Öyle anayasa değişikliği, reformlar, demokrasinin yaygınlaştırılması falan, bunları unut! Cici çocuk ol!’”</p></div>

Kaynak: [taraf.com.tr](http://www.taraf.com.tr:80/alper-gormus/makale-5-haziran-ictihadi-orada-duruyor.htm), [web.archive.org (arşiv bağlantısı)](http://web.archive.org/web/20100608215900/http://www.taraf.com.tr:80/alper-gormus/makale-5-haziran-ictihadi-orada-duruyor.htm)
