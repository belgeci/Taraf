# Tarihimizin ‘özgürlükçü’ özgürlük karşıtı eylemleri...

*Alper Görmüş 15.07.2011*

<div class="yazi"><p>1 Eylül 1995’te <b>“bu şehre”</b> de, <b>“bu mesleğe” </b>de lanet okuyarak Ayvalık’a taşındım; sekiz yaşında bir kız çocuklu, üç kişilik bir aileydik.</p>
<p>Bir yıl sonra, 1996’nın ekim ayının başlarında eve gelen polisler, infaz edilmemiş beş aylık bir mahkûmiyetimin bulunduğunu, kendileriyle birlikte Emniyet’e gitmem gerektiğini, oradan da <b>Ayvalık Cezaevi’ne gönderileceğimi</b> bildirdiler.</p>
<p>Emniyet’te meseleyi anladım; <i>Aktüel</i> dergisinin yazı işleri müdürlüğünü yaptığım sırada dergide yayımlanan (1994) bir söyleşiden dolayı <b>Terörle Mücadele Kanunu’nun 8. maddesi</b>nden hakkımda açılan dava mahkûmiyetle sonuçlanmıştı.</p>
<p>Ayvalık Cezaevi’nin ilk siyasi mahkûmuydum, cezaevi müdürü öyle anlatmıştı. </p>
<p>Ceza yediğim kanunun adı ilk günlerde epeyce işime yaradı: Kız kaçırma, koyun hırsızlığı, adam yaralama, gasp gibi suçlardan içerde yatan koğuş arkadaşlarımın sonradan anlattığına göre, koğuşa bir “terörist”in gelecek olması başlangıçta epeyce ürkütmüş onları. Birkaç gün içinde <b>“normal insan” </b>olduğumu anlamışlar da rahatlamışlar...</p>
<p>Susurluk kazasını (3 Kasım 1996) onlarla birlikte televizyondan haberleri izlerken öğrendim... Kamyona çarpan arabada kimlerin olduğunu duyunca anlamıştım; Türkiye’de yeni bir dönem başlıyordu...</p>
<p><b> </b></p>
<p><b><br/>Ayvalık’ta olan her yerde oldu</b></p>
<p>Tahliyemden kısa bir süre sonra, Susurluk kazasıyla ortaya çıkan devlet içindeki karanlık örgütlenmelerden hesap sorma talebiyle, <b>“Sürekli aydınlık için bir dakika karanlık” </b>eylemleri başladı... Eylemler bir süre sonra gece sokaklarda meşaleli meydan toplantılarına ve yürüyüşlere dönüştü. Bir gece, onlardan birine katılmak üzere Ayvalık’ın merkezine gittim... Ve gördüklerime inanamadım: Devlet içindeki karanlık odaklara karşı başlatılan kampanya <b>“irticaya karşı laik Türkiye”</b> kampanyasına dönmüştü... <b>“Türkiye İran olmayacaktı”, “Türkiye laikti, laik kalacaktı...”</b></p>
<p>Eylemler birkaç hafta boyunca her gece yinelendi... Ben, o ilk gece dışında hiçbirine katılmadım.</p>
<p>Sonraki günlerde, <b>Ayvalık’ın “yerli” solcuları</b>na olan bitenden duyduğum rahatsızlığı anlatmaya çalıştım. Fakat onlar bir rahatsızlık duymuyorlardı, bana sürekli olarak <b>“her türlü gericiliğe” </b>karşı olduklarını, irticanın da gericilik olduğunu anlatıp durdular. </p>
<p>Sonrasını biliyorsunuz: Birileri, o toplumsal enerjiyi büyük bir hünerle <b>“al da at” </b>türü gollük bir pasa dönüştürdüler, 28 Şubat’çılar da bu gollük pası demokrasinin kalesine gönderdiler.</p>
<p>Ben ilk kez o zaman, devletin merkez medyayı manipüle etme gücünün benim tahayyülümü çok aşan bir seviyede olduğunu anladım... Nasıl olmuşsa olmuş, <b>“Sürekli aydınlık için bir dakika karanlık” </b>eylemlerine büyük destek veren medya, eylemlerin yönünün birdenbire değişmesine hiçbir itirazda bulunmamış, tam tersine, <b>“irtica karşıtı”</b> kampanyaya, öncekinden de büyük bir destek vermeye başlamıştı...</p>
<p>Bu dönüşümü en iyi anlatan gelişme, Susurluk döneminin ilk aylarında gerçekten çok iyi bir gazetecilik yapmış olan <i>Radikal</i>’in, çizilen yeni rotaya uyma konusunda gösterdiği şaşırtıcı esneklik olmuştu.
                                    	<br/><br/>
<a class="lnk2" href="/web/20111214090731/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr:80/alper-gormus/makale-tarihimizin-ozgurlukcu-ozgurluk-karsiti.htm), [web.archive.org (arşiv bağlantısı)](http://web.archive.org/web/20111214090731/http://www.taraf.com.tr:80/alper-gormus/makale-tarihimizin-ozgurlukcu-ozgurluk-karsiti.htm)
