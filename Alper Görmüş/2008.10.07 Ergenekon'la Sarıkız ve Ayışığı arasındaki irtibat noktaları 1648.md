# Ergenekon’la Sarıkız ve Ayışığı arasındaki irtibat noktaları?

*Alper Görmüş 07.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Fikri Sağlar’ın <i>Today’s Zaman</i>’a verdiği uzun söyleşi ve Abdullah Öcalan’ın avukatları aracılığıyla dışarıya ilettiği yeni bir bilgi, Ergenekon soruşturması ile 2004’teki darbe girişimleri arasındaki irtibat noktaları hakkında yazmaya kışkırttı beni. </p><br/>
<p>Susurluk Komisyonu üyesi Sağlar, söyleşide “Deniz Kuvvetleri eski Komutanı Özden Örnek’e ait Darbe Günlükleri’nin Ergenekon soruşturması kapsamına alınmaması halinde devlet içindeki illegal yapılanmaların ortaya çıkartılamayacağını” söylemişti.</p><br/>
<p>Beni bu konu üzerine yazmaya kışkırtan ikinci unsur olan Öcalan haberi ise şöyleydi:</p><br/>
<p>“Terör örgütü PKK’nın elebaşı Abdullah Öcalan, İmralı Cezaevi’nde avukatlarıyla yaptığı son görüşmesinde, kendisiyle görüşen Ergenekon üyesinin, tutuklu sanıklardan emekli Albay Atilla Uğur olduğunu söyledi. Öcalan, Atilla Uğur’un Genelkurmay adına kendisiyle görüştüğünü ileri sürdü. Öcalan, ‘Atilla Uğur, benimle görüştüğünde, bana, bu sorunu kendi aramızda çözelim, demişti. Ben de kendisine samimi olduğumu ve demokratik cumhuriyet için adım attığımı dile getirdim’ ifadelerini kullandı.”</p></font><b><font face="Times New Roman TUR" size="4"><br/>
<p>Uğur, Ersöz, Örnek...</p></font></b><font face="Times New Roman TUR"><br/>
<p>Ergenekon soruşturmasını etkisizleştirmek, küçümsemek için öne sürülen argümanlardan biri de şu biliyorsunuz: “Demek öyle ha, demek bu insanlar 27 tane el bombasıyla darbe yapacaklardı?”</p><br/>
<p>Burada, dikkatli olunmazsa farkına varılamayacak usta işi bir manipülasyon var. Bu yolla, Ergenekon’un bizzat darbe yapmayı ve ardından da iktidara gelmeyi hedefleyen bir örgütlenme olduğu izlenimi yaratılmak isteniyor. Ki böylece bunun ne kadar olmayacak bir şey olduğu kabul edilsin ve Ergenekon soruşturmasının “saçmalığı” da çıksın ortaya... Oysa biz biliyoruz ki, Ergenekon, ülkenin yönetilemez hale getirilmesini (ve böylece Ordu’nun bir darbeye kışkırtılmasını) hedefleyen bir organizasyondur; iddianame de böyle diyor zaten.</p><br/>
<p>Evet, bu haliyle hükümeti devirip yerine geçme iddiası gerçekten de komik, fakat kışkırtıcılık yapma iddiası gayet gerçekçi görünen bir örgütlenmeyle karşı karşıyayız.</p><br/>
<p>Peki, kendisinin “iktidar” iddiası olmayan bir örgütlenme kimin “darbe yolunu” açmaya çalışmaktadır? Hiç bilmediği, belirsiz birtakım güçlerin mi? Böyle olamayacağına göre şu alternatiflerden hangisi geçerlidir: a) Ergenekon’cular, yollarını açmaya çalıştıkları darbecilerin kim olduğunu biliyorlardı fakat onlarla hiçbir bağlantıları yoktu. b) Tersine, onlarla organik bağlantıları vardı.</p><br/>
<p>Ergenekon’la Sarıkız ve Ayışığı darbe girişimleri arasında bir bağlantı olup olmadığına dair sorulara başlangıçtan beri hep aynı cevabı verdim: “Organik bir bağlantı iddiası öne süremem, çünkü bugünkü bilgilerimizle bu iddiamı temellendiremem. Fakat zihniyet benzerliği çok açık. Ayrıca, kuvvet komutanlarının birlikte destek verdiği Sarıkız darbe girişiminin ardından, ‘iş’in artık ‘sivil toplum’ üzerinden yürütülme kararına varılmış olduğunu da unutmamalıyız. Çünkü 2004’ten sonra olan bitene baktığımızda, o ‘sivil toplum’un içinin önemli ölçüde Ergenekon tarafından doldurulduğu, bir iddia değil bir vakadır.”</p><i><br/>
</i><p>Nokta’da Darbe Günlükleri’ni yayımladığımızda (Mart 2007) ortada henüz Ergenekon diye bir şey yoktu; Ergenekon soruşturmasının başlatılmasına neden olan Ümraniye bombaları bundan iki ay sonra ele geçirilecekti.</p><br/>
<p>Günlükler’de, klasik tipte bir darbe olarak hazırlanan “Sarıkız”ın başarılı olma ihtimalinin bulunmadığı tespiti yapılıp bundan vazgeçilmesinden sonra yeni tipte bir müdahale konseptinin hazırlanıp gündeme konulduğu gayet net bir şekilde görülüyordu. Yeni konsept, siyasete müdahalenin devlet içindeki “sivil” kuvvetler ile (yargı ve üniversiteler), toplum içindeki “sivil” kuvvetlere (STK’lar ve bilhassa da sendikalar) dayandırılması temelinde oluşturulmuştu. <i>Nokta</i>’nın Darbe Günlükleri sayısında bu yeni konsepti şöyle analiz etmiştim:</p><br/>
<p>“Doğrudan bir darbe tehlikesi içinde değiliz bugün, fakat 14-15 Nisan’daki Anıtkabir’e yürüyüş dahil, örgütlenen kitlesel sivil hareketlerin tümüyle ‘sivil’ olduğunu düşünmek de saflık olacaktır. Şöyle diyebiliriz: Siyasete müdahale ‘sivil’ güçler kullanılarak ve böylece görünürde meşruiyet alanı içinde kalınarak gerçekleştirilecektir önümüzdeki dönemde. Tam bu noktada, bu ‘güç’lerin en ön saflarında, eski Jandarma Genel Komutanı, şimdiki Atatürkçü Düşünce Derneği Başkanı Şener Eruygur’un bulunduğunu hatırlatmak yerinde olacaktır.”</p><br/>
<p>Murat belge de <i>Radikal</i>’de o günlerde benzer bir değerlendirmede bulunmuştu:</p><br/>
<p>“Geleneksel ‘tepeden inmecilik’ şimdi ‘sokağın’ da ciddi yardımına ihtiyaç duyuyor. Bunun için, bir süreden beri genel olarak PKK çevresinde süregiden çatışma içinde yükselen –ve yükseltilen- milliyetçilik, gitgide fanatikleştirilerek, şimdi hükümete, Avrupa Birliği’ne, demokratikleşmeden yana rol oynayan herkese karşı kullanılacak bir silah haline getirildi. Bugün linç, yarın suikast, öbür gün miting, hep bu havuzdan üretilen enerjiyle gerçekleştiriliyor.” </p></font><b><font face="Times New Roman TUR" size="4"><br/>
<p>Önemli bir gazetecilik görevi...</p></font></b><font face="Times New Roman TUR"><br/>
<p>Şimdi yeniden, zihnimde “Ergenekon ile 2004’teki darbe girişimleri arasındaki rabıta” konusunu canlandıran ve yazımın giriş bölümünde zikrettiğim Abdullah Öcalan-Atilla Uğur görüşmesi haberine dönüyorum.</p><br/>
<p>Yurtdışına kaçtığı için gözaltına alınamayan emekli Tuğgeneral Levent Ersöz’ün daha önce ortaya çıkmış rolüyle birlikte bu görüşme, sözünü ettiğim “rabıta”ya işaret edebilecek en önemli iki olgu olarak önümüzde duruyor. </p><br/>
<p>İstihbaratçı tuğgeneral Levent Ersöz, Günlükler’de hükümete karşı girişilecek yıpratma harekâtının beyni olarak tarif ediliyor:</p><br/>
<p>“Jandarma Genel Komutanlığı İstihbarat Başkanı, general, yaptığı faaliyetlerle ilgili olarak sadece bana özel bir brifing verdiler. AKP hükümetine karşı, bu hükümeti demokratik kurallar içerisinde zayıflatmak için neler yapılması gerekiyorsa hepsi düşünülmüş ve uygulamaya geçmişler. Hayranlıkla dinledim. Kendilerine birkaç konuda görüşlerimi söyledim.”</p><br/>
<p>Yani durum şöyle: Levent Ersöz’ün bir ayağı “Sarıkız”ın içinde (Günlükler’e göre), öbür ayağı ise Ergenekon’un içinde (Ergenekon iddianamesine göre). Bu kadarı, Ersöz’le ilgili olarak hüküm faslından konuşmak hakkını vermez bize, fakat hakiki bir araştırmacı gazetecilik için yeteri kadar veri içerdiği de apaçık.</p><br/>
<p>Atilla Uğur ise, biliyorsunuz, Levent Ersöz’ün yardımcısı. İşte son haberle şimdi öğreniyoruz ki, kendisi Öcalan’ı ziyaret edip onunla konuşmuş. Öcalan, daha önce, Ergenekon’la ilişkili generallerin temsilcilerinin kendisine geldiğini söylemiş, fakat isim açıklamamıştı. Şimdi açıkladığı isim ise bir Ergenekon tutuklusu...</p><br/>
<p>Buradan, “Apo da Ergenekoncu” falan gibi tuhaflıklara sıçrayacak değilim. Ben sadece, Sarıkız ve Ayışığı darbe girişimlerini örgütleyen generallerin, bu iki askerin faaliyetlerinden haberdar oldukları hakikatine işaret etmek istiyorum.</p><br/>
<p>Konuya ilişkin yargı soruşturmasının nasıl bir sonuç vereceğini hep birlikte göreceğiz, fakat ondan önce gazetecilik çerçevesinde gösterilmesi gereken hayli çaba olduğu anlaşılıyor. Varlığı, basit bir akıl yürütmeyle kabul edilebilecek “rabıta”nın şimdi olgusal kanıtları da yavaş yavaş gün yüzüne çıkmaya başlamışken başka kanıtların peşinde koşmak, savsaklanamaz bir gazetecilik görevi olarak duruyor karşımızda.</p></font></p>

<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2171.htm), [web.archive.org (arşiv bağlantısı)](http://web.archive.org/web/20081024222930/http://www.taraf.com.tr:80/makale/2171.htm)
