# Okurların sevdiği bir spor: Eleştirmenlerin yumuşak karınlarında sörf!

*Alper Görmüş 17.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>14 ekim tarihli, “Haber kaynaklarının sevdiği bir spor: Gazetecilerin yumuşak karınlarında sörf!” başlıklı yazımla ilgili olarak hepsi de aynı noktada yoğunlaşan çok sayıda eleştiri aldım. Aslında, bu eleştirilerde dile getirilen nokta, yazımı yazmaya başladığımda istifham olarak benim zihnimde de vardı, fakat konuyu zihnimde biraz daha evirip çevirdiğimde bu istifhamdan kurtuldum ve yazı 14 ekimde okuduğunuz gibi şekillendi. Şu tuhaflığa bakın ki, kurtulduğumu sandığım istifham bana eleştiri olarak geri döndüğünde, kafamın o kadar da net olmadığını bir kez daha anladım. Bugün başından beri zihnimdeki gidiş gelişleri ve şu anda vardığım sonucu sizinle paylaşmak, hakemliğinize başvurmak istiyorum.</p><br/>
<p>Eleştirileriyle, benim açımdan gayet verimli olan bu tartışmaya kapı aralayan bütün okurlara teşekkürle ve kısa bir hatırlatmayla başlıyorum...</p><br/>
<p>14 ekim tarihli yazım, 10 ekim tarihli çok sayıda gazetede yer alan bir habere ilişkindi. Haber, iki Milli Eğitim Bakanlığı (MEB) müfettişinin, görevli oldukları bir soruşturmada olmayacak sorular sorduklarını bildiriyordu okurlara:</p><br/>
<p>“Okul Müdürü Mehmet Karakaş hakkında aşağıdaki iddialar ileriye sürülmektedir: 1- Allah’a inanmadığı, Ermeni olduğu, 2- Bayrağa saygısı olmadığı, 3- Öğle yemeklerinde ayrana rakı koyup içtiği, 4- Öğretmen Sevil Ünlü’ye sarkıntılık ettiği ve tacizde bulunduğu, 5- Bazı öğretmenleri okuldan attıracağını söylediği ileri sürülmektedir. Bu konulardaki ifadenizi aşağıya maddeler halinde yazmanızı, varsa belgelerinizi ifadenize eklemenizi rica ederiz.” </p><br/>
<p>Haberin çıktığı gün MEB, soruşturmanın okul müdürünün verdiği şikâyet dilekçesi üzerine açıldığını ve bu soruların dilekçede yer aldığını duyurdu. Müdür, Sevim Ünlü adlı öğretmenin öğrenciler ve öğretmenler arasında kendisini bu şekilde suçladığını iddia ediyor, okuldan uzaklaştırılmasını talep ediyordu.</p><br/>
<p>O yazıda benim, haberi tek kaynaktan (büyük ihtimalle Eğitim-İş) alıp kontrol etmeden yayımlayan meslektaşlarıma eleştirim ise şöyleydi: “(...) Hadisede bir görev kusuru olduğunu rahatlıkla söyleyebiliriz. Haberi biraz daha deşseler, mesela ‘nasıl oluyor da müfettişler bu kadar saçmalıyor’ diye biraz kuşkulanıp Antalya Milli Eğitim Müdürlüğü’ne başvursalar gaflete düşmekten kurtulabileceklerdi.” (Tam bu noktada, Ümit Kıvanç’ın şu sözlerini de aktarmalıyım: “Tamam, yeteri kadar kuşkulu davranmamışlar, ama kabul et ki bir MEB müfettişinin bu tarzda sorular sorması hiç olmayacak bir şey değildir.”) </p></font><b><font face="Times New Roman TUR" size="4"><br/>
<p>“Dilekçe hiçbir şeyi değiştirmez”</p></font></b><font face="Times New Roman TUR"><br/>
<p>Okurlarımızdan Cenk Tarhan, benim meslektaşlarımıza yönelttiğim eleştiriye karşılık bana şu eleştiriyi gönderdi:</p><br/>
<p>“14 ekim tarihli yazınızda bence siz de kendi ‘tarafınıza’ göre manipülasyon yapıyorsunuz. Bunu bu şekilde ifade etmek istemezdim ama konunuz bu olduğu için bunun da uygun bir değerlendirme olduğunu düşünüyorum. Söz konusu vakada müfettişlerin kendileri uygun gördükleri için veya şikâyetçi Sevim Hanım’ın iddialarını araştırmak için müdürün dinî inancıyla ilgili bilgi toplamaya çalışmaları arasında ben bir fark göremiyorum. Şikâyetçi öğretmenin taciz iddialarını soruştururken bir de bakalım Allah’a inanıyor mu diye sormak ile, şikâyetçi öğretmen ‘bu kişi aynı zamanda Allah’a inanmıyor’ iddiasında bulunduğu için müfettişlerin bunu kayda değer bulup öyle mi diye sormaları arasında ne fark görüyorsunuz? Bir müfettişin, birinin Allah inancı ile ilgili sorgulama yapmasında, taciz iddiası ile ilgili araştırma yaparken her ne nedenle olursa olsun suçlananın Allah’a inanıp inanmadığı bilgisini bir veri almasında ne gibi makul görülebilir bir yan buluyorsunuz merak ediyorum. Kanaatimce tasvir ettiğiniz durumun olayın vahametini azaltıcı zerre kadar etkisi yoktur. Öyle olmadığı sonucuna mantıken çok kolay ulaşabileceğiniz halde durumu savunulabilir halde göstermeniz de sizin manipülasyonunuzdur.”</p><br/>
<p>Emekli ilköğretim müfettişi Sabri Ayçiçek’in eleştirisi de aynı yöndeydi: “Esasen, burada, bu iddiaları soruşturma konusu yapan ve onay veren ‘anlayışı’ görmek gerekir. Dilekçedeki her hususa ‘onay’ verme zorunluluğu yoktur ki mevzuatta. Yani ‘cumartesi okulu kapadı, gitti’ denirse bu iddia hiç onaya bağlanır mı?”</p><br/>
<p>Benim anladığım, değerli okurumuz müfettişlerden ziyade MEB’i kusurlu buluyor ve ben verdiği bu teknik bilgilerden, dilekçe bir kez böylece onaylandıktan sonra müfettişlerin o soruları sormakla yükümlü oldukları sonucunu çıkartıyorum.</p><br/>
<p>Fakat sonuçta iki okurumuz da aynı şeyi düşünüyor. İster MEB ister müfettişler karar versin, netice değişmez: Bu sorular hiçbir şekilde soruşturma konusu haline getirilmemeliydi.</p></font><b><font face="Times New Roman TUR" size="4"><br/>
<p>Toplumsal algı ne olacak?</p></font></b><font face="Times New Roman TUR"><br/>
<p>Gelelim benim zihnimi kurcalayan soruya... Dediğim gibi, yazıya başladığımda ben de böyle düşünüyordum. Sonra, şikâyetçi müdürün bu “suçlama”lardan gerçekten etkilenmiş olma ihtimalini hesaba kattıkça fikrimi değiştirmeye başladım. Elbette Allah’a inanmamak, Ermeni olmak ya da içki içmek bir nakisa, utanılacak bir şey değil. Fakat bu türden “yafta”ların toplumsal bilinçteki etkilerini ve bunun o kişi üzerindeki yansımalarını da hesaba katmak gerekmez mi? Biraz daha “tehlikeli” bir örnek vereyim: Diyelim o kadın öğretmen müdürün “eşcinsel” olduğunu etrafa yayıyordu ve okul müdürü bundan rahatsızlık duyarak şikâyet dilekçesi verdi. Böyle bir durumda, MEB ya da müfettişlerin, toplumsal algıları ve atmosferi hiç hesaba katmaksızın şöyle bir karar almaları doğru olur mu: “Eşcinsellik ülkemizde yasadışı değildir, suç da değildir, öyleyse biz müdür hakkında gerçekten de bu yönde söylentiler çıkartılıp çıkartılmadığını soruşturmayız; çünkü böyle bir soruşturma, sanki eşcinselliğin bir suç, utanılacak bir şey olduğu gibi bir kanaate sahip olduğumuz anlamına gelir.”</p><br/>
<p>Bence burada kritik nokta, bu türden soruların ifade edilip edilmemesi değil, nasıl ifade edildiğidir. Öyle bir dil bulursunuz ki, hem söylentinin gerçek olup olmadığını açığa çıkartırsınız hem de Allah’a inanmamanın, Ermeni olmanın hiçbir nakisa teşkil etmediğini kayda geçirirsiniz. </p><br/>
<p>Başta, hakemliğinize başvurmak istediğimi söylemiştim. Lütfen konuya ilişkin değerlendirmelerinizi yazın bana. Şimdiden teşekkürler... </p><br/>
<p>Bir “yanlış anlaşılmasın” notuyla bitiriyorum: Bu tartışmada nasıl bir sonuca varırsak varalım, meslektaşlarımızın haberlerini, o soruların müdürün şikâyet dilekçesinde yer aldığının farkında olmaksızın yazdıkları gerçeği değişmeyecek; bir başka deyişle benim “görev kusuru” eleştirim baki kalacak.</p><br/>
<p>-----------------------------------</p></font><font face="Times New Roman TUR" size="5"><br/>
<p>Hangi “ilah”ın ikazı laikliği zedeler, hangisi zedelemez?</p></font><font face="Times New Roman TUR" size="1"></font><font face="Times New Roman TUR"><br/>
<p>Önce Papa’nın, ardından da Marksist gerilla hareketi Sandinistlerin eski lideri Daniel Ortega’nın yaşadığımız iktisadi krizi “ilahi ikaz” olarak nitelemeleri, aklıma derhal <i>Yeni Asya</i> gazetesinin sahibi Mehmet Kutlular’ı getirdi. Hatırlayın, Kutlular da 17 Ağustos depreminin ardından aynı şeyi söylemiş, mahkûm olmuş, fiilen dokuz ay yattıktan sonra tahliye edilmişti. (Ek bilgi: Kutlular Avrupa İnsan hakları Mahkemesi’nde açtığı davayı kazandı; davada Türkiye 5 bin avro tazminata mahkûm oldu.)</p><br/>
<p>Bizim medyada ne gürültü kopmuştu bu sözlerden sonra, yobazlığın bu kadarına da “pes”ti yani...</p><br/>
<p>Sonra geldik bugünlere... Bakıyorum, medyamızın ne haber sayfalarında ne de köşelerde Papa ve Ortega yobazlıkla suçlanıyor. Her şey aynı; tek fark, onların “ilah”larının farklı olması. Medyamızın önümüze koyduğu ölçüyü esas alırsak durum şöyle görünüyor: Hıristiyanlar bir olayı kendi tanrılarının “ikaz”ına bağlarlarsa, ortada sinirlenecek bir durum yoktur, fakat aynı şeyi Müslümanlar yaparsa, bunun adı yobazlıktır!</p></font></p>

<br/>


<div id="taraf_not">
</div>

</div>


</div>
