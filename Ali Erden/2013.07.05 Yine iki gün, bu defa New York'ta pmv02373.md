# Yine iki gün, bu defa New York’ta

*Ali Erden 05.07.2013*

<div class="yazi"><img align="left" alt="Yine iki gün, bu defa New York’ta" border="0" src="http://www.taraf.com.tr/fotoraflar/makaleler/yine-iki-gun-bu-defa-new-york-ta_3698_orijinal.jpg" style="border-right-width:10px; border-color:#FFFFFF"/><p><b>Julie Delpy</b>, şehirlerde iki gün kalmayı seviyor. 2007 yılında çektiği <i>2 Days in Paris/ Paris’te 2 Gün</i> flminde Marion, Amerikalı sevgilisi Jack’i Paris’e getirmiş ve ailesiyle tanıştırmıştı. Hem de iki günde. Jack, Marion’un eski sevgilileriyle de tanışmak zorunda kalmıştı. Marion, 2012 yapımı <b><i>2 Days in New York/ New York’ta 2 Gün</i></b> filminde de başka bir sevgiliyle, siyahî Mingus’la. </p>
<p>Delpy, sinemaya oyuncu, senarist ve yönetmen olarak da katkıda bulunuyor. 1969’da Paris’te doğan Delpy’nin babası tiyatro yönetmeni <b>Albert Delpy</b>, annesi oyuncu <b>Marie Pillet</b>. Onun için New York ve Paris hayatının önemli şehirleri. Bu iki filmiyle de bu iki etkileyici şehre aşkını yolluyor. Bu yüzden şehirlerin sokakları ve insanları sıcak bir anlatımla perdeye yansıyor. Sinemaseverler Delpy’yi, <b>Kieslowski</b> ustanın üçlemesinin ikincisi 1994 yapımı <i>Trois Couleurs: Blanc/ Üç Renk: Beyaz</i> filmiyle hatırlar. <b>Godard</b>, <b>Jim Jarmusch</b>, <b>Aki Kaurismäki</b> gibi önemli yönetmenlerin filmlerinde de oynadı. Delpy’yle senaryoyu yazan ve Rose’u oynayan <b>Alexia Landeau</b>, 1975 yılında Paris’te doğdu. Landeau’nun <b>Dustin Hoffman</b>, <b>Jake Gyllenhaal</b> ve <b>Susan Sarandon</b>’la başrolü paylaştığı <b>Brad Silberling</b>’in 2002 yapımı <i>Moonlight Mile/ Ay Işığında</i> ülkemizde de vizyona çıkmıştı. </p>
<p><b><br/>Kültürler çok farklı... </b></p>
<p>Film kukla oyunuyla başlıyor. Delpy, bu kukla oyunuyla 2009’da ölen annesi Marie Pillet’ye de saygı gönderiyor. Fotoğraf sanatçısı Marion, Manhattan’da şimdi. Hayatında radyocu Mingus ve iki çocuk var. Çocuklardan kız olanı Willow Mingus’un, oğlan olanı Lulu Marion’un. Bir de kedi var elbette. Onları bir sürpriz bekliyor. Marion’un babası Jeannot, kız kardeşi Rose ve bir de Manu New York’a düşüyorlar.</p>
<p>Manu, Marion’un eski sevgilisi üstelik. Havaalanında eğlenceli anlar da yaşanıyor. Jeannot ve Manu, Paris’ten getirdikleri lezzetli sosisleri bırakmak zorunda kalıyorlar. Sonunda eve geldiklerinde kültürel farklılıklar da ortaya çıkıyor. Evde İngilizce ve Fransızca da karışık olarak konuşuluyor çünkü. Sadece dil olarak değil yaşam kültürü de farklı tabii ki. Evdeki ilk yemek, bu kültürel farklılıkları yaşatıyor. Avrupalılar, her şeyi yemek masasında hallederler. Yerler ve konuşurlar. Bu yemek sahnesi gerçekten eğlenceli. </p>
<p>Delpy, annesinin ölümünün duygusallığından olmalı babasının geçmişini de belgesel gibi yansıtıyor fotoğraflarla. Jeannot, Vietnam’a ve başka savaşlara katılmış, ama hiç insan öldürmemiş. Marion, babası gibi birini aramış hep. Ama zaman değişiyor. Her devrin kendine özgü durumları var. Aşk aynı gibi görünse bile o da zamana ayak uyduruyor. Delpy, bu filminde müziğin ritmine uygun klip tadında New York’tan fotoğraf kareleri de gösteriyor seyirciye. </p>
<p>Delpy, zaman zaman “<b>sıçramalı kurgu</b>” da kullanmış bu filminde. Manu ve Rose rahatça ot da içiyorlar. Onlar, baba da dâhil, misafir değillermiş gibi. Bir hayli rahatlar. Gecenin içinde tıkırtılardan sevişmeye bile fırsat bulamayan Mingus, kâbuslar da görmeye başlıyor. Rüyasında aile, tarihî kostümler içinde pizzayı midesine indiriyor. Mingus’un sinir sistemlerinin çökmesi de yakın gibi. Filmi seyrederken, Amerikalıların daha muhafazakâr olduğunu düşünüyorsunuz. Asansörde ot içen Rose ve Manu’yu Marion’a şikâyet eden komşu kadına beyin tümörü olduğunu söylüyor Marion. Komşu kadının kocası Ron cerrahmış. Marion bu yalan durumdan nasıl kurtulacak şimdi? Bir de Ron’un, bacaklarını cömertçe sunan tişörtle ortalarda dolaşan seksi Rose’u gözüne kestirmesi var. Gözlerini bu güzellikten alamıyor Ron. Küçük Lulu’nun pipisini mezurayla ölçme sahnesi kadar eğlenceli bu sahne de. Ünlü oyuncu bu filmde ne yapıyor derseniz, o Marion’un ruhunu temsil eden sözleşmeyi satın alan gizemli bir Mefisto, bir oyuncu-yönetmen. Kafe barda Marion’la ruhlar ve fikirler üzerine felsefi konuşmalar iyiydi. Ruhu satmak, fikri satmakla aynı mıydı? Şatoda güvercini kurtaran Marion iç sesiyle seyirciye ailenin önemini anlatıyor. Tek başına insan hiçbir şey diyor Delpy: Çoğul olmazsanız aşağı düşerken elinizden tutacak kimse olmaz... Marion’un kurtardığı güvercin, dışkısını tek tek “<b>kötü</b>”lerin üzerine bırakıyor sonra. <i>Paris’te 2 Gün</i> gibi <i>New York’ta 2 Gün</i> de insana iyi geliyor. Üstelik güldürüyor da. Delpy, bu filmini annesine adamış.</p>
<p><b><i><br/>NEW YORK’TA 2 GÜN/ 2 DAYS IN NEW YORK</i></b></p>
<p><b><br/>Yönetmen:</b> Julie Delpy<b><br/>Senaryo:</b> Alexia Landeau-Julie Delpy<b><br/>Görüntü:</b> Lubomir Bakchev<b><br/>Oyuncular:</b> Julie Delpy, Chris Rock, Alexia Landeau, Albert Delpy, Alexandre Nahon, Kate Burton, Dylan Baker</p>
<p>***</p>
<p><b> </b></p>
<p><b><br/>Chléo ve trajedinin parçası olmak</b> </p>
<p>Kanadalı Chléo, Ramallah’ta Hayat Hastanesi’nde Türk Kızılayı’nda görev yapan genç bir doktor. Mülteci kamplarındaki hamile Filistinli kadınlarla da ilgileniyor. Burada tanıştığı hamile Rand’la da arkadaş olmuş ve Rand’ın ailesini de tanımış Chléo. Rand’ın ailesinin bir ferdi gibi. </p>
<p>Rand’ın kocası İsrail tarafında hapiste. Mahkemesi de sürüyor. Rand, “Süpermen” kıyafetli küçük oğluyla beraber yaşlı annesi ve matbaacı abisi Faysal’la mülteci kampında kalıyor. İsrail askerleri, kamplarda varlıklarını sürekli hissettiriyorlar. Filistinliler ülkelerinde mülteci gibi yaşarken, İsrail her taraftan bu kadim halkı kuşatmış. Chléo’nun Kudüs’te kaldığı apartmanda İsrailli kadın asker Ava’yla da arkadaş. Ava, kontrol noktalarında görev yapıyor. İki taraftan da dostları olan Chléo’nun yüzüne keder ve yorgunluk çökmüş. Kanada’daki annesiyle bilgisayarıyla görüntülü iletişim kuruyor arada. </p>
<p>Filistin’de gece sürerken, Kanada’da da gündüz yaşanıyor. Tam tersi de oluyor. İsrail’le Filistin’e metafor yapılıyor sanki bununla. Güvenlik devleti İsrail için her Filistinli birer potansiyel terörist. Onlar için her tarafa kontrol noktaları kurarak baskısını her an hissettiriyor. Bu yetmiyor bir de utanç duvarı örmüş İsrail. Stalinci ruhun Berlin’de ördüğü duvar gibi. Bu duvar, İsraillilerle Filistinliler arasındaki uçurumu daha da artırıyor. Bu kadar güvenlik ve baskı, finaldeki katliamı önleyemiyor. Nefreti ve öfkeyi, iki taraf için de çoğaltıyor.</p>
<p><b><br/>Belgeselci aileden...</b></p>
<p>Kanada’nın Quebec bölgesinde 1979’da doğmuş oyuncu, yönetmen ve senarist <b>Anaïs Barbeau-Lavalette</b> belgeselleriyle öne çıkmış bir sinemacı. Belgeselci <b>Manon Barbeau</b>’nun kızı o. Yönetmenin babası <b>Philippe Lavalette</b> de bir kameraman. Barbeau-Lavalette’in 2012 yapımı <b><i>Inch’Allah/ İnşallah </i></b>filminin kameramanlığını da babası yapmış. Yönetmenin dedesi de Kanadalı ünlü ressam ve heykeltıraş <b>Marcel Barbeau</b>. <i>İnşallah</i> filmini önemsememizde, giriş ânıyla bitiş ânının çok güçlü bir anlatımla perdeye yansımasının büyük katkısı var. Girişte, “<b>steadicam</b>” kamera genç bir kadının peşinde öne doğru kayarken, İsrailli küçük çocuk bu kadına çarpıyor, sonra da çocuk kafes içindeki güvercinlere doğru yürüyor. Kamera siyah güvercini gösterdiğinde görüntü kararıyor ve siyahlık üzerinde patlama sesi kuşatıyor her tarafı. Canlı bombanın kim olduğunu final bölümünde öğreniyorsunuz. </p>
<p>Son sahnede “Süpermen” çocuk, deldiği duvardan İsrail’e bakıyordu parlayan küçük gözleriyle. Bu an gerçekten çok etkileyici. Çocuğun parlayan gözleri, parlak geleceğe mi, yoksa karanlığa mı bakıyordu? Filmin derinliğinde de güçlü anlar var. Yönetmen <b>Barbeau-Lavalette</b>, Rus sinemacılar <b>Vertov</b> ve <b>Ayzenştayn</b>’ın araştırmalarını, denemelerini filminin ruhuna katmış. Sinema tarihinde <b>Bergman</b>, <b>Visconti</b>, <b>Rossellini</b>, <b>De Sica</b>, <b>Fellini</b>, <b>Godard</b> gibi büyük yönetmenler de filmlerinde bunun için çaba gösterdiler hep. Vertov ve Ayzenştayn, perdede tasarlanmış değil, gözlemlenmiş gerçekliğin yansımasının gösterilmesini istiyorlar. </p>
<p>Tasarlanmış gerçeklikte yapaylık oluyor çünkü. <i>İnşallah</i> filminde bunu fark ediyorsunuz. Filmde tasarlanmış değil, gözlemlenmiş gerçeklik yansıyor. Bu atmosferin içinde o korkuyu da hissediyorsunuz. İster Filistin kampında olsun, ister Yahudilerin yoğunlukta olduğu yerlerde. Hep bir şeyler olacakmış korkusu bu. Paranoya böyle bir şey olmalı. Filmde, güvenlik devletinin cinnetine de dokunuyorsunuz. Bu güvenlik devleti öyle bir şey ki, yine de su kaçıran baraj gibi. Canlı bombaları önleyemiyorlar. Faysal’ın Chléo’ya ilgisini, bir erkeğin kadına ilgisi gibi algılıyor önce insan. Ama final bölümünde bu ilgi anlamlaşıyor. Düşünüyorsunuz, Müslümanlar neden canlı bomba oluyor hep, diye. Cennete gidecekleri mi vadedilmiş onlara? Tanrı’yla sözleşme mi yapmış canlı bombaları teşvik edenler yoksa? Gerçekten insan ürküyor. Yönetmenin iki tarafa da aynı uzaklıktan baktığını belirtelim.</p>
<p><b><br/>Chléo’nun yorgun bakışlarıyla...</b></p>
<p>Chléo, Ramallah’la Kudüs arasında rahatça dolaşabiliyor yabancı olduğu için. İsrail askerleri, kampa giriş ve çıkışları kontrol ediyorlar sürekli. Hem Filistinlilerle hem Yahudilerle iç içe olan Chléo’nun yüzünde hep bir yorgunluk var. Zor koşullarda saatlerce muayene yapıyor, dolaşıyor ve neredeyse dinlenmiyor Chléo. Bazen Rand’ın ailesinin parçası oluyor. Faysal’la kampın sokaklarında dolaşıp diğer acılı Filistinli aileleri de yakından görüyor yaşadıkları yerde. Rand’ın annesinin ölmeden önce doğduğu yerleri göstermek için izin kâğıdı bile çıkartıyor Chléo. Faysal huzursuz oluyor. Çünkü bir insanın kendi ülkesinde dolaşmak için izin kâğıdı alması ironik olmalı. </p>
<p>Rand, İsraillilerin çöplüklerinde çocuklarla beraber plastik topluyorlar hep. Gelirse Gazze’ye yollanıyor. Rand’ın kocası Ziad da İsrail mahkemesinden 25 yıl hapis cezası alıyor. Ama öncesinde Rand’ın doğum anları yansıyor sıkışmış trafiğin ortasındaki arabada. Chléo, gece Ava’yla Tel Aviv’e gidiyor eğlenmek için. Sabahsa Rand’ın doğum sancılarının tuttuğunu öğreniyor. Kontrol noktasında, Faysal’la İsrailli askerin, Barcelona ve Puyol üzerinden kurdukları yakınlaşma ve sıcaklığı Chléo bilmeden dağıtıyor ve trajediler peş peşe gelmeye başlıyor. Rand, bebeğini Chléo yüzünden kaybettiğini söyleyerek Chléo’ya suçluluk duygusu yaşatıyor. </p>
<p>Bebek, umudu ve geleceği simgeliyor. Ölünce neyi simgeliyor? Karanlığı ve belirsizliği mi? Ama, duvarı delen “Süpermen” çocuğun parlayan gözlerini de unutmayın. Sinemaskop çekilmiş bu filmin görselliğini gerçekten sinema perdesinde görmeli. Filmdeki tüm oyuncular etkileyici performans ortaya koymuşlar. Kanada’nın Quebec bölgesi Fransız nüfus çoğunlukta. Quebec sineması sol ruhludur Kanada’nın İngilizce konuşulan tarafın sineması da fena değil, ama varsa yoksa Quebec. Çünkü sol ruha ihtiyacımız var. <i>İnşallah</i> filminde kulağa gelen müzikler de iyi. Ortadoğu’nun hüzünlerini de getiriyor. Bu film, 2013’te 63. Berlin Film Festivali’nde “Panorama” bölümünde gösterildi. FIBRESCI ve Ekümenik Jüri Özel Mansiyon ödülleri kazandı.</p>
<p><b><i><br/>İNŞALLAH/ INCH’ALLAH</i></b></p>
<p><b><br/>Yönetmen-Senaryo:</b> Anaïs Barbeau-Lavalette<b><br/>Müzik:</b> Lévon Minassian<b><br/>Görüntü:</b> Philippe Lavalette<b><br/>Oyuncular:</b> Evelyne Brochu (Chléo), Sabrina Ouazani (Rand), Sivan Levy (Ava), Yousef “Joe” Sweid (Faysal), Hammoudeh Alkarmi (Safi), Zorah Benali (Soraida), Carlo Brandt (Michael), Marie-Thérèse Fortin (Elaine), Ahmad Massad (Imad), Yoav Donat (İsrailli Asker)<b><br/>Yapım:</b> Kanada MicroScope (2012)</p><b>
<p><br/>ailerden@hotmail.com</p>
<p></p></b> 
</div>

Kaynak: [taraf.com.tr](http://www.taraf.com.tr:80/ali-erden/makale-yine-iki-gun-bu-defa-new-york-ta.htm), [web.archive.org (arşiv bağlantısı)](http://web.archive.org/web/20131007072654/http://www.taraf.com.tr:80/ali-erden/makale-yine-iki-gun-bu-defa-new-york-ta.htm)
