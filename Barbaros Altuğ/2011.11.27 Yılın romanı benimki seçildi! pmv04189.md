# Yılın romanı benimki seçildi!

*Barbaros Altuğ 27.11.2011*

<div class="yazi"><img align="left" alt="Yılın romanı benimki seçildi!" border="0" src="http://www.taraf.com.tr/fotoraflar/makaleler/yilin-romani-benimki-secildi_171_orijinal.jpg" style="border-right-width:10px; border-color:#FFFFFF"/><p>Evet, yılın romanı benim romanım seçilmiş! Çok şaşırdım ve mutlu oldum. Annem, kız kardeşim, birkaç tane kesinlikle benim romanımı seçeceklerinden emin olduğum yazar arkadaşım, bedava kitap yollayıp bir de üstüne habire pastanelerde, cafe’lerde ağırladığım, büyük gazetelerde kitap köşesi yapan (ama hakkında yazdığı kitapları elbette okumaya üşenen) hanım kız ve şaşıracaksınız ama naçizane ben bu yılın edebiyat olayında jüri üyesi idik. Benim kitabıma sıra geldiğinde ben mahcup bir şekilde başımı öne eğdim; eğmeden önce de herkesin gözlerinin içine sevgiyle (köşeci kıza biraz daha uzun baktım –algısı düşük, anlamıyor bir bakışta) bakıp beklemeye başladım. Sadece annem “Ayol sen daha kitabını yazmadın bile,” diye itiraz edecek oldu ama itirazı pek duyulmadı. Ve sonuç benim için büyük sürpriz oldu!</p>
<p>Bu senenin romanlarını seçen bir başka kuruluş <i>Ideefixe</i>’de ise benim romanım yerine <b>Hakan Günday</b>’ın romanı <b><i>Az</i></b> yılın romanı seçilmiş. Jüri yukarıda saydığım jüri ile aşağı yukarı aynı. Annem yok (bir jüri bana yetti dedi). Geri kalanı, yani okumayan kitap köşecileri, eş-dost-ahbap falan yerinde. Benim yerime de jüriye elbette romanın yazarı olarak Hakan Günday konmuş. Herhalde kendi romanını seçen jüride yer almak ona da bana olduğu kadar gurur vermiştir; ikimiz de bu payeyi doya doya bir sene kullanırız artık. Acaba o da kendi romanını seçen jürinin bir üyesi olmakla benim kadar gurur duyuyor mudur?</p>
<h3><br/>Haza Hanımefendi...</h3>
<p>Eski diplomat eşi, uzun zamandır tiyatrocu, inci kolyeli Atatürk kadını <b>Gencay Gürün</b>’ün, tiyatrosunda Patrick Marble’ın 1990’ların Londra’sında geçen dört kişilik çok ünlü oyunu <b><i>Closer</i></b>’ı sahnelemeye başladığını yazmıştım perşembe günkü yazımda (evet bazen haftada birden fazla yazabiliyorum ben de). Tiyatrosunun ardından çekilen ve çok beğenilen filmde tiyatro oyununda da aynı rolü oynayan Clive Owen rolü dizi oyuncusu <b>Murat Han</b>’a emanet.</p>
<p>İşte Gürün provalara başlarken elbette oyuncuların eline teksti vermiş. Buraya kadar herşey normal giderken teksti okumaya başlayanların gözleri faltaşı gibi açılmış. Argo dili, sert cümleleri ile oynandığı her ülkede ilgi uyandıran <i>Closer</i> bizim uyarlamamızda Haza Hanımefendi Gürün’ün kendi çevirisi ile oynanacak zira. Böylece metnin içinde geçen tüm seks, şiddet, “ahlaksızlık” içeren konuşmalar inci kolyeli kadının yumuşak sansürüne uğramış olarak seyirciye ulaşacak! </p>
<p>Mesela metinde geçen “eat my ass” (kıçımı ye) “Sen de saçmalama Allah aşkına!” ile yer değiştirecek. </p>
<p>Gürün’e tavsiyem çok iş yaptığını ve konuşulduğunu gördüğü yeni tiyatrocuların izinden gitmek istiyorsa onlar kadar cesur olmasıdır. Yoksa Park Şamdan yemeklerinde konuşulacak olan Gürün mevzuu, <b>Hande Ataizi</b>’ni büyük “kadın dostu” (<b>Türkan Şoray</b> ile evli olduğu günlerden beri komşularının ve tanıyanların bildiği gibi) ve Gürün’ün bilhassa arkadaşı <b>Cihan Ünal</b>’ın pençelerine nasıl attığı ile sınırlı kalacak bu sene de. </p>
<h3><br/>İki açılış, iki sanata doyma etkinliği</h3>
<p>Geçen hafta, size anlatabileceğim iki davete katıldım (katıldığım diğerleri süper demokrat <i>Taraf</i> çizgisini dahi zorlayabilecek kapasiteye sahip).</p>
<p>İlki Karaköy’deki Bankalar Caddesi’nde açılışı yapılan <b>SALT</b>’un davetiydi. Otto’da votkalarımızı içerken Yiğit aç olduğu ve bedava yemek fırsatına asla karşı koyamadığı için saatine bakıp mızmızlanmaya başlayınca tam açılış saatinde SALT’da olduk.</p>
<p>Kapıda konukları karşılayan Kraliçe Elizabeth edasıyla salınan eski vejetaryen sonra kasap dükkânı açan (en sevdiğim Türk kadını tutarlılığı tipi) <b>Defne Koryürek</b>, yanında işin esas sahibi kocası <b>Vasıf Kortun</b> ile bekliyordu. Onları görmezden gelip doğrudan yemeklerin olduğu yere gitmemizi fısıldayan Yiğit’i dinledim elbette. Ama ânında hayal kırıklığı bizi bekliyordu; öncelikle ortada üzerine domates küpleri konmuş ekmek parçacıklarının dolaştığı tepsilerden başka bir ikram görünmüyordu. İçecek olaraksa koruk kıvamında kırmızı şarap ve ucuz beyaz Türk şarabından başka bir şey yoktu. Param var Allaha şükür; barmen rüşvet teklif edip votka istedim. Ama paramla dahi hak ettiğim lükse kavuşmanın imkânı yoktu! </p>
<p>Sanırım ikram bölümüne Kortun’un her şeyi deneyen sevgili eşi Defne’nin lokantacılık günlerinin eli değmişti. Kendisi lokantasına gelen müşterilerden çay isteyen olursa azarlayıp kahve getirir, salatasına soğan istemeyenleri “anneniz size çok şımartmış, burada soğanlı olur” diye paylardı. Lokntasının ömrü de diğer yaptığı işler gibi uzun ömürlü olmadı elbet, ama tatlı anıları hâlâ hafızamızda...</p>
<p>Ucuz şarap ve domates-ekmek “ikram”larına bırakıp katları dolaşmaya karar verdik. Ama devasa binada açılan tek sergi <b>Tayfun Serttaş</b>’ın çok ilginç arşiv sergisiydi. Yiğit’e göre <b>Kutluğ Ataman</b>’ı tek rakibi olan Serttaş da açılıştaydı. Zaten Serttaş haricinde ne bir hakiki ünlü ne de büyük bir sanatçı yoktu; düşünün ki <b>İlhan Erşahin</b>’i birbirimize gösterdik ünlü kontenjanından. Hâsılıkelâm; <b>SALT Galata</b> adını taşıyan mekânda yaşamak isterim (aynı şeyi fotoğraf sanatçısı <b>Nazif Topçuoğlu</b>’na söylediğimde “Ama ısınma masraflı olmaz mı?” dedi): yaşarsam da SALT’un yaptığı gibi (terasa çıkılınca görülüyor nefis bir biçimde) binanın yarısını boyayıp, diğer yarısını <b>Belgin Doruk</b> filmlerinde deli kızkardeşin yaşadığı çatı arası gibi, boyaları dökülmüş, terasa çıkanların üzerine düşecek kadar metruk bırakmam üstelik! ama lokantasına uğrar mıyım emin değilim. Hele hele malum hanımefendi işin içinde olacaksa merci beaucoup ben almiim.</p>
<h3><br/>Boynu kulağı...</h3>
<p>Eylül ayında Lütfü Kırdar’da <b>Arhan Kayar</b>’ın düzenlediği çağdaş sanat fuarı <b><i>ArtBeat</i></b> vardı. Aradan iki ay geçti ve neredeyse tamamen aynı konseptte olan, <b>Ali Güreli</b>’nin <b><i>Contemporary Istanbul</i></b> sergisi kapıları aynı mekânda açtı. </p>
<p>Bu sene altıncısı düzenlenen <i>Contemporary Istanbul</i> ile ilki yapılmış olan <i>ArtBeat</i> açılışları vasıtası ile karşılaştırmak da hafızaya mecbur kılındı. Hemen söylemek lazım ki boynuz kulağı çoktan geçmiş; <b>Ali Güreli</b>’nin açılışı şehrin tüm hip insanlarını toplayan <i>ArtBeat</i>’in açılışının yanında hem sönük hem de yaşlı duruyordu.</p>
<p> <br/>ArtBeat’te şehrin stil ikonu (bana göre) <b>Hande Ataizi</b>’nden Ali Güreli’nin kendi sergisine danışmanlık yapan <b>Leyla Alaton</b>’a herkesi görmek mümkünken <i>Contemporary</i> açılışı bedavaya sarhoş olmak isteyen genç sanatçılar, yaşlı Türk burjuvazisi ve konu mankeni olarak kardeşinin fotoğraflarının önünde hosteslik görevinde duran <b>Ece Sükan</b>’ı ağırlıyordu!</p>
<p>Bu arada bu açılışta da ucuz Türk şarabından başkaca bir içecek yoktu. Türk burjuvazisinin bu açılışlardaki cimriliğinin cezalandırılması için de yeni anayasaya bir madde konmasını da diliyorum. Mağdurum.</p>
<p><b><br/>b_altug@yahoo.com</b></p>
</div>

Kaynak: [taraf.com.tr](http://www.taraf.com.tr:80/barbaros-altug/makale-yilin-romani-benimki-secildi.htm), [web.archive.org (arşiv bağlantısı)](http://web.archive.org/web/20140114161846/http://www.taraf.com.tr:80/barbaros-altug/makale-yilin-romani-benimki-secildi.htm)
