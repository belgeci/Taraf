# Kriz kriz krizantem

*Barbaros Altuğ 29.07.2012*

<div class="yazi"><p>Geçen hafta benim doğumgünü kutlamalarım haricinde de birtakım önemli olaylar vuku buldu memlekette.</p>
<p><strong>Taraf </strong>’ın Ortadoğu başkonsolosu <strong>Ceren Kenar</strong>’ın doğumgünü tatlısı olarak söz verdiği baklavaların bana bir türlü ulaşamamasının yarattığı kriz yetmezmiş gibi aşağıda okuyacağınız muazzam krizler de hafta boyunca ülkeyi bunalttı. İşte Büyük Türkiye olarak ip alıp kınnap sattığımız meşgul bir haftamızı dolduran krizlerden benim şahsi top 3’üm...</p>
<h3><br/>Jüri krizi</h3>
<p>Her konuda uzman, üstün insan Başbakan’ımızı bu mevzuya da el atması için göreve çağırıyorum: Türkiye’nin en önemli sorunlarından biri hâline gelen <strong>Altın Portakal</strong> jürisi eğer gerekli tedbirler alınmazsa uluslararası bir boyut alacak.</p>
<p>Zira tetkiklerime göre şu anda Türkiye’de Malatya’dan Bursa’ya, Adana’dan İstanbul’a nerdeyse her şehirde bir film festivali ve her bir festivalin de mebzul miktarda ödülü var. Üstelik bunlar her sene yapılageliyor.</p>
<p>Mesela Antalya’daki <strong>Altın Portakal</strong> 49 senedir yapılmakta. Her sene için ortalama yedi jüri üyesi olsa sadece Altın Portakal için geçen 48 senede 336 kişi jüri üyesi olmuş demektir. 19. kez yapılacak Altın Koza, 27. yılına giren İstanbul sonra Kars, Bursa, Malatya, Ankara, İzmir, Morfilm.. aman aklıma gelmeyen daha kimbilir ne iller ve konularda yapılan düzinelerce festivalde bugüne kadar jüri olanları toplayınca binlerce kültür- sanat- sinema insanının jüri görevini ifa ettiği anlaşılıyor.</p>
<p>Netice burası Türkiye; öyle sonsuz bir entelektüel pınarımız yok. E <strong>Sinan Çetin</strong> de Ofçay reklamlarını tercih ediyor. O zaman çare bulmak şart.</p>
<p>Önerim: Nasıl Afrika’dan zenci atletler getirilip Ayşe, Muhammed falan gibi isimlerle Türk yapılıp ivedilikle yarışmalara yollanıyorsa, Polonya, Romanya, Tayvan gibi ülkelerden sinema bilgisi olan, yüzüne bakılır kültür sanat insanlarının jüri olarak Türkiye’ye ithal edilmesi şart! Bu sene artık <strong>Levent Kırca-Hülya Avşar</strong> klasmanına geldik. Korkarım önlem alınmazsa “ay ben o festivali ciddiye almıyorum” açıklaması yapan (bu da gerçek) <strong>Banu Alkan</strong>’ın jüri başkanlığı yakın. Tehlikeyi görüyor musunuz?</p>
<h3><br/>Garson krizi</h3>
<p>İçinden çıktığı sınıftan nefret eden şarkıcılarımız geçen hafta yine birbiri ardına, çalışan sınıfa yapmadıklarını bırakmadılar.</p>
<p>Kendisini alkışlamayan seyircilere “dağdan mı indiniz, Diyarbakırlı mısınız?” mealinde kibar sözleri ile tanıdığımız, “hakarete ve terbiyesizliğe dayanamayan” ses-siz san’atkar <strong>Demet Akalın</strong> son olarak twitter’dan kendisine bayılmadığını belli eden 18 yaşında bir genci hapse attırmıştı.</p>
<p>Geçen hafta da <strong>Topbaş</strong> ailesi ve akrabaları <strong>Kocadağ</strong> ortaklığında başarıdan başarıya koşan torpilsiz işletme Emirgân Sütiş’de kendisi hakkında dedikodu yaptığını öne sürerek bir garsonu işten attırdı ve 40 yaşında olgun bir şarkıcı olduğunu bize bir kez daha ispatladı. Kendisine gelen “oha!” yollu mesajlar ve Sütiş’in boykot edilmesi kampanyası sonucunda garson işe alınınca “aman garson işe alındı, memleket meselesi halloldu” tweet’ine cevap veriyorum buradan: Hayır, esas memleket meselesi berbat sesli, berbat ruhlu şarkıcıların herhangi bir yerde şarkı söylemedikleri gün hallolacak benim için. Oh rahatladım!</p>
<h3><br/>Yazı krizi</h3>
<p>Köşe yazarı ne oldum değil ne olacağım demeli sözünün ispatı bir kez daha yüzümüze çarpıldı. Başbakan ile yemek içmek ve isli viski yarenliğinden hatırlayacağımız <strong>Emre Aköz’</strong>ün “Çamlıca Camii görgüsüzlerin, kibirlilerin eseri” diye özetlenebilecek yazısının ulu önderimizi sinirlendirdiğini Aköz’ün bir sonraki gün yazısı yayımlanmayınca farkettik.</p>
<p>O gün Aköz haşmetmeabın resmî gazetesinde ne yazdı da yayımlanmadı elbette merak ediyorum bir kedi olarak. İz sürmeye de eşi Nur Çintay (Aköz)’ün yazılarından başladım. Rosenberg çifti en son okuduğumda Montenegro’da köfte yiyorlardı: sanırım yeteri kadar sabredersem bu yazılarda gizli ve bize iletmek istedikler ama açıkça yazdıklarında yasaklanan gizli anlamı çıkaracağım. Sabredin. Köfte, sucuk, pide? Ne olabilir? Ne?</p>
<p>b_altug@yahoo.com</p>
</div>

Kaynak: [taraf.com.tr](http://www.taraf.com.tr/barbaros-altug/makale-kriz-kriz-krizantem.htm), [web.archive.org (arşiv bağlantısı)](http://web.archive.org/web/20131107101403/http://www.taraf.com.tr/barbaros-altug/makale-kriz-kriz-krizantem.htm)
