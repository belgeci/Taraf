# Nereden bu kaşın gözün temeli

*Barbaros Altuğ 25.09.2011*

<div class="yazi"><img align="left" alt="Nereden bu kaşın gözün temeli" border="0" src="http://www.taraf.com.tr/fotoraflar/makaleler/nereden-bu-kasin-gozun-temeli_7211_orijinal.jpg" style="border-right-width:10px; border-color:#FFFFFF"/><p>Bir arkadaşım Fransa için bir antoloji hazırlamaya çalışıyor; Kürt yazarlar. İşin ucu Türkiye ve edebiyata dayanınca bana da soruyorlar; hani kaçırdıkları, bilmedikleri biri var mıdır, malum dışarıdan bakınca eksik kalabiliyor bazı şeyler. Ben de Mehmet Uzun ile başlayan, Suzan Samancı ile süren, Muhsin Kızılkaya ve Mahmud Baksi’yi içeren kısa bir öneri listesi verdim. Hem bilgim bu konuda yetersiz olduğundan hem de merakımdan onların kimleri almayı düşündüğünü de sordum elbette. “En tanınmışları” dedi, “herhalde Murathan Mungan olur”. Ben biraz şaşırmış görününce herhalde ekledi; “hani Kürt asıllı gay yazar”. Sonra da bana Mungan’ın Fransa’da çıkan kitap ve söyleşilerinden bir iki fotokopi sayfası gösterdi. Evet, bildiğimiz Murathan Mungan Fransa’da Kürt asıllı yazar olarak yayınevi tarafından lanse ediliyor, kendisi de memnun ki bu durumdan Fransa’da çıkan kitabının arkasına bile bu özgeçmişi alıyor. Sonra merakım daha da depreşti, Mungan’ın Almanya’da çıkan kitaplarına ve söyleşilerine baktım. Almanya’da Murathan Mungan Kürt ve Arap asıllı olarak sunuluyor pazara. Demek orada Arap olmak daha gözde. Mungan’ın Balkan ülkelerinde yayımlanmış kitabı henüz yokmuş; oysa ne tatlı olurdu Boşnak asıllı İstanbullu yazar olarak oralarda röportajlar vermek; öyle ya Mungan’ın anne tarafı bir şekilde Balkan ağırlıklı değil mi? Rusya’da çıkarsa bir gün kitapları “komünist yazar” ibaresini görmek isterim; <i>Milliyet</i> için yazdığı eşsiz yazılarından “Gucci mayom çok pahalı!” konulu makalesi ile (vallahi bir yazısı vardı böyle) beraber yeni zengin komünist okura kolayca ulaşacaktır. Bir de Türkiye’de yayımlanan tek bir kitabında bile bu zengin etnik geçmişi yok! Oysa Türkiyeli okur da bu eşsiz sentezi yudumlamayı hak etmiyor mu? Türk-Kürt-Boşnak-Arap köklerine bu denli derin bir bağlılık duyan yazarın yazacağı roman lezzetinden yenmez...</p>
<p><b>Oysa birkaç sene önce: </b>Ünlü bir yazarın eski eşinin Boğaz manzaralı evinde Murathan Mungan ile yemek yiyoruz. Bir sandal ile şarap içip Fındıklı’ya doğru Boğaz’dan yol alırken evsahibesinin anlattığı olaya kahkahalarla gülüyoruz beraber. Evsahibesi o sıralar bir Balkan gezisinden dönmüş. Sokaklarda da Makedon Yazarlar Konferansı afişleri. Bir de ne görsün? Nedim Gürsel de Makedon asıllı yazar olarak konferansta konuşmacı! Acaba diyorum hafızam bana oyun mu ediyor; gülen sadece evsahibesi ile ben miydik?</p>
<p><b>b_altug@yahoo.com</b></p>
<p><b> </b></p>
</div>

Kaynak: [taraf.com.tr](http://www.taraf.com.tr:80/barbaros-altug/makale-nereden-bu-kasin-gozun-temeli.htm), [web.archive.org (arşiv bağlantısı)](http://web.archive.org/web/20140114161835/http://www.taraf.com.tr:80/barbaros-altug/makale-nereden-bu-kasin-gozun-temeli.htm)
