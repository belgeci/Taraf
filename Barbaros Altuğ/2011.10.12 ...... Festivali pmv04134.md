# ...... Festivali

*Barbaros Altuğ 12.10.2011*

<div class="yazi"><img align="left" alt="...... Festivali" border="0" src="http://www.taraf.com.tr/fotoraflar/makaleler/festivali_9989_orijinal.jpg" style="border-right-width:10px; border-color:#FFFFFF"/><p>Siz bu satırları okurken, bizler, yani yayıncılar, ajanslar ve kitap işiyle profesyonel (ticari de diyebilirsiniz) anlamda ilgilenenler senelik büyük bir ayine katılmak üzere Frankfurt’a, dünyanın en büyük profesyonel kitap fuarına gidiyor olacağız. </p>
<p>Bugünlerde İstanbul’dan Frankfurt’a kalkan her uçak kitap insanlarıyla dolu olacak. Ön sıralarda Doğan Hızlan’ı göreceğiz mutlaka. Uçakta beraber birkaç dedikodu yapacağız elbet... </p>
<p>Ama bu sene o uçaklarda konuşulması için bir haberi burada vereyim dedim. Geçenlerde düzenlenen bir edebiyat festivalinin perde arkasındaki gelişmeleri...</p>
<p>Türkiye’nin, Orhan Pamuk’un Nobel konuşmaları ve yazılarında da bolca bahsetmesi ile orantılı olarak, giderek daha çok tanıdığı yazar Ahmet Hamdi Tanpınar adına düzenlenen bir festival var. </p>
<p>Sponsorları arasında Everest ve Yapı Kredi Yayınları’nın da olduğu minik bir festival bu. Daha doğrusu belki de bir festival vardı demek lazım şimdilik. Zira tam da şu saatlerde, Ahmet Hamdi Tanpınar adı ile düzenlenen bu festivalde Tanpınar adının bir daha asla kullanılmaması için resmî bir ihtarname festival düzenleyicilerinin ellerine geçecek.</p>
<p>Ahmet Hamdi Tanpınar’ın yasal varisleri olan ve Tanpınar’ın tüm haklarını da ellerinde bulunduran Büyükçelebi Ailesi, Tanpınar adının kendilerinden onay alınmadan çeşitli etkinliklerde kullanılmasına karşı olduklarını bir süredir zaten belirtiyorlardı.</p>
<p>Ama festivali düzenleyen ajans Büyükçelebiler’in bu sözlü uyarılarına pek kulak asmıyordu. Tanpınar’ın çeşitli marka sponsorları ile adının anılması ise Büyükçelebi Ailesi’ni giderek daha fazla rahatsız ediyordu.</p>
<p>En sonunda uyarıların işe yaramadığını görerek yazılı olarak bu kararlarını bildirmeye karar veren Büyükçelebiler festivali düzenleyen ajansa resmî bir ihtarname yollayarak bundan böyle Tanpınar ismini kullanarak herhangi bir etkinlik yapmaması, aksi takdirde yasal olarak tedbir almak zorunda kalacaklarını bildirdiler.</p>
<p>Şimdi daha henüz başlarken adını kaybeden festivalin hangi yazarın adını kullanacağı merak konusu. Festivalin sponsorlarından biri Tanpınar’ın yayın haklarını Dergâh Yayınları’nın açtığı dava ile kaybeden Yapı Kredi Yayınları. O nedenle önerim bu yayınevinin yöneticisine danışmalarıdır! </p>
<p>Biliyorsunuz, bir yazarın telif hakkı ölümünden 70 sene sonra serbest kalıyor. Yani yazar ölümü üzerinden 70 sene geçtikten sonra herkes onu bedava yayımlayabilir hale geliyor...</p>
<p>Bir zamanlar yöneticisi olduğu yayınevinde, günümüz yazarlarını da sıralayarak, neredeyse “ölmelerini ve telif sürelerinin dolmalarını bekliyoruz” ilanı vererek tüm yazarları bir gün bedava yayımlayacağını kafasına koyduğunu belirten ve tepki çeken yönetici şimdi Yapı Kredi Yayınları’nı yönetiyor. Telif hakkı vermeden kullanabileceği yazar isimlerinin listesi ile uzun zamandır uğraştığı için bir tane seçebilirler ortaklaşa... Yalnız ellerini çabuk tutmaları lazım; telif hakkı korumasını yazarın ölümden sonra 70 yıldan 90 yıla çıkaran yasa AB’de görüşülüyor; Türkiye’de de eli kulağındadır. Yasa çıkana kadar üç-beş festival daha yapabilirler belki...</p>
<p><b><br/>b_altug@yahoo.com</b></p>
</div>

Kaynak: [taraf.com.tr](http://www.taraf.com.tr:80/barbaros-altug/makale-festivali.htm), [web.archive.org (arşiv bağlantısı)](http://web.archive.org/web/20140116084905/http://www.taraf.com.tr:80/barbaros-altug/makale-festivali.htm)
