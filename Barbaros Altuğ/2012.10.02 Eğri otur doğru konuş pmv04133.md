# Eğri otur doğru konuş

*Barbaros Altuğ 02.10.2012*

<div class="yazi"><img align="left" alt="Eğri otur doğru konuş" border="0" src="http://www.taraf.com.tr/fotoraflar/makaleler/egri-otur-dogru-konus_545_orijinal.jpg" style="border-right-width:10px; border-color:#FFFFFF"/><p>Yaz bitti; elbette fakirler için. Yoksa benim okurum güney yarımkürede geçirecek bu ayları ve yazılarımı online abone olduğu <i>Taraf</i>’tan okumaya devam edecek çok şükür. Ama sıradan halkın okuduğu diğer gazeteler ve dergiler yazın bitişi ile kültür-sanat dünyamızın nadide isimlerinden öneriler, fikirler, bilgi çağlayanları ile doldu son bir haftada. Sonbahar kış aylarını mecburen beraber geçireceğimiz bu güzide insanlar mangalda kül bırakmıyorlar yazarken de konuşurken de... <br/><br/><br/></p>
<h3>Dur bi bakalım</h3>
<p><b><br/></b>Mesela <i>Sabah</i> eklerinde yazı yazan <b>Nur Çintay</b> diyelim. Sanıyorum <b>“life style”</b> denen şeylerden yazan (türlü yemeği de diyebilirsiniz; elde kalan malzemeden yapılıyor bu yazılar) <b>Çintay</b> bu hafta nedense yemek konusu ile yetinmemiş, bir de kitap dünyasına el atayım demiş. <b>“Jamie Oliver”</b> diyor dünkü yazısında “İngiltere’nin en çok satan ikinci yazarı”. “İlki <b>J.K. Rowling</b>, ikincisi o” diye de ısrar ediyor üşenmeyip. </p>
<p>Ben bu enteresan bilgiyi nerden aldığını merak ettim; daha önce İngiltere’de basılan Türk yazarların ne kadar satamadığını size fitnelediğimdeki kaynağım Nielsen’e öfke ve hiddetle başvurdum. Nur Çintay’a verdikleri bu bilgiyi benden neden saklıyorlardı?</p>
<p>Ama İngiltere’de yayımlanan tüm kitapların gün be gün satış raporlarını tutan ve yayıncıların da tek güvendiği kuruluş olan <b>Nielsen</b> “Tanrı Tanrı (Allah Allah demiyorlar prensip olarak) bu da nerden çıktı? Al sana resmî raporlar son on senelik” dediler. Bu raporlara göre <b>J.K. Rowling</b> 29 milyon adet kitap satarken bir diğer çocuk kitapları yazarı <b>Roger Hargreaves</b> 14 milyon adetle onu takip ediyor. Üçüncü sırada da yine bir çocuk kitapları yazarı var; 12 milyonu geçen satışı ile <b>J</b><b>acqueline Wilson</b>. Tatlı ye boş konuş yazarımızın ikinci olduğunu anonsladığı <b>Jamie Oliver</b> ise ilk 10’da dahi yok. <br/><br/><b>Nur Çintay</b> bir küçücük fıçıcık içi dolu uydurmacık yazısını sonlandırırken aynen şöyle yazmış diğer life-style yazarlarının nasıl da değersiz ve berbat olduklarına dair: “Bunların bir de kendine gurme diyenleri, life-style yazar geçinenleri, cehaletiyle iftihar edenleri oluyor.” Aynen katılıyorum. Yapmasınlar. <br/><br/><br/></p>
<h3>Ne kestin, koç; ne yedin, hiç</h3>
<p><b><br/></b>Evet, başlığımız <b>Hülya Avşar</b>’ın 30 yıllık film kariyerini pek de güzel özetliyor aslında. Ama madem Altın Portakal haftası ve madem Avşar, Portakal’ın “en inanılmaz jüri başkanı” o zaman bu kariyere ve geçen hafta söylediklerine de bir bakmak boyun borcumuz.</p>
<p>Avşar geçen hafta bir basın toplantısı yaptı konuyla ilgili ve jüri başkanlığının bu kadar çok eleştirilmesinin nedenini açıkladı: “Başarılı olduğum için.” Konumuz film olduğuna göre başarılı olduğunu söylediği alan da bu olmalı ki haklı. İlk 1983 yılında <b>Orhan Gencebay</b> ile <b><i>Kahır</i></b> filminde başrol oynuyor Avşar. Değişik bir rol; mavi gözlü, ufak tefek bir karakter. Adı da <b>Hülya</b>! Epey zorlandığını tahmin ettiğim bu rolden sonra ikinci film geliyor; <b><i>Haram</i></b>. Filmdeki karakteri? Elbette <b>Hülya</b>! 1984 yılı, film <b><i>Yabancı</i></b>; Avşar’ın karakteri? <b>Hülya</b>! Aynı yıl <b><i>Nefret</i></b> çekiliyor; karakteri siz söyleyin? Evet, <b>Hülya</b>!</p>
<p>1985 geliyor; film <b><i>Sekreter</i></b>. Karakter; elbette <b>Hülya</b>! 1986’nın filmi <b><i>Kısrak</i></b>, karakteri? Ne olsun bekliyordunuz, elbette <b>Hülya</b>! Aynı sene <b><i>Alınyazım</i></b>; karakter, <b>Hülya</b>. 1988’de Türk sinemasında çığır açıyor Avşar; karakterin adı artık yetmiyor kendisine, büyük yönetmen <b>İbrahim Tatlıses</b>’in yönettiği filmin adı? <b><i>Hülya</i></b>! </p>
<p>Bu yılları “Sinema yapmak için gerçekten açıklayamayacağım, büyük bir sevgi vardı” diyerek anlatmış Avşar, <b><i>Vogue</i></b> röportajında da. Zor yıllar; derinlikli bir sanatçı olarak o Hülya senin bu Hülya benim; çok zor olmalı.</p>
<p>Sinema kariyerini kısaca <i>“kamera karşısında Hülya” </i>olarak da açıklayabileceğimiz Avşar senelerce “<b><i>Nuri Bilge</i></b>’de oynamak istiyorum, <b><i>Reha Erdem</i></b> beni oynatsın” yakarışları karşılık görmeyince bu sene eline geçen padişahlık rütbesinde ilk babasını kesmeye karar vermiş şimdi: “Benim birinci göstermeye çalışacağım film popüler olacak, gişe getirecek” diyor. “Popülerliği seviyorum, magazini seviyorum. <b>Cem Yılmaz</b>’a ödül verebilirim, <b>Şahan Gökbakar</b>’a . Film gibi film yapıyorlar çünkü. Benim için festival budur.” </p>
<p>Evet, festivalin kurucusu <b>Avni Tolunay</b>’ın festivalin kuruluş anayasasına yazdığı “Altın Portakal’ın amacı Türk film yapımcısını nitelikli yapıtlar üretmeye teşvik ederek; Türk Sineması’nın uluslararası platforma açılmasına zemin hazırlamaktır” diyerek kast ettiği de herhalde tam buydu! Hülya’lı günler hepinize; Allah o jüriye sabır ihsan eylesin...<br/><br/><b>b_altug@yahoo.com</b></p>
<p><b> </b></p>
</div>

Kaynak: [taraf.com.tr](http://www.taraf.com.tr/barbaros-altug/makale-egri-otur-dogru-konus.htm), [web.archive.org (arşiv bağlantısı)](http://web.archive.org/web/20131107083052/http://www.taraf.com.tr/barbaros-altug/makale-egri-otur-dogru-konus.htm)
