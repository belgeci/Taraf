# Twitter gençleştirir...

*Barbaros Altuğ 09.10.2011*

<div class="yazi"><p>O 1985 doğumlu, İstanbullu, çevreci ve entelektüel dünyadan arkadaşları var. Sabah gazetesi yöneticilerinden Elçin Yahşi, eleştirmen Semih Gümüş, oyuncu Serra Yılmaz, ünlülerin fotoğrafçısı Nihat Odabaşı ile samimi konuşmalar yapıyor. Tatlıya dayanamıyor ama kilo sorunu var. “Bir kutu çikolata için yapmayacağım şey yok şu aralar” demiş yakınlarda. Başka da bir derdi yokmuş gibi; sürekli eğlence, gullum, şaşaa... İngilizcesi zayıf; yabancı ünlülerden bahsetmeyi seviyor ama genelde adlarını yanlış yazıyor. REM’ı beğendiğini söylerken solistinin adını yazmayı bilemiyor. 19 Eylül 2011 tarihinden bu yana twitter’da. Orhan Pamuk’a laf sokuyor arada. “Kısa cümleler için Şebnem Ferah’a gideceksin, bozukları için Orhan’a” twitini geçen hafta atmış. Kendisinden Sultan diye bahsedilmesini istiyor. Çevirmen ve şair Yasemin Akbaş, yeşil bir maske fotoğrafının göründüğü bu twitter kişiliğinden pek hoşlanmamış. “Benim korkacak, saklayacak, utanacak hiçbir şeyim yok. Ama belli ki sizin var. Kusura bakmayın block’luyorum” diyerek muhatap almıyor. Twitter’da henüz sadece 35 kişi tarafından takip ediliyor. Ama bu yazıdan sonra, eğer hesabını kapatmazsa yüzbinlere ulaşabilir. Çünkü aslında o ünlü bir yazar. Twitter’daki adı Resatsra. Gerçek adı: Murathan Mungan. Ve aslında en çok sitayişle bahsettiği kişi kendisi: twitlerinde, kendi söylediklerinden, “Murathan Mungan’ın dediği gibi” şeklinde alıntılar yapmaya bayılıyor... Ha bu arada bir de twitlerinden öğreneceğimiz dedikodular mevcut (elbette kendisi hakkında): mesela kendisine de (Murathan Mungan kimliğine diyelim ya da) bir dizi teklifi geldiği müjdesini övünerek anlatıyor... Hayranlarına “ikisi birarada” demek isterim... 1985 doğumlu, İstanbullu, genç alteregosu ve 1955 doğumlu, Mardinli, orta yaşlı kendi egosuyla tam tekmil Murathan Mungan twitter’da.</p>
<h3><br/>Partiye Hillary Swank yasa Acun Ilıcalı...</h3>
<p>Başbakan Tayyip Erdoğan’ın annesi vefat etti. Başı sağolsun. 88 yaşında, oğlunun başarılarını görerek, herhalde gözü arkada kalmadan gitti Tenzile Erdoğan.</p>
<p>Başbakan Tayyip Erdoğan, alçakgönüllü bir şekilde annesini Karacaahmet’te toprağa verdi. Turgut Özal’ın “annem eşsizdi, Süleymaniye’de Kanuni’nin yanına gömülecek” ısrarını hatırlayınca bu tavır daha da anlamlı. Erdoğan görevini yerine getirdikten sonra da Başbakanlık vazifesi için işinin başına döndü.</p>
<p>Ama Başbakan’ın annesinin ölümüne kendi oğlundan daha fazla üzülmüş olduğunu tüm ülkeye göstermek için herhalde, işini gücünü bırakarak kendi başına üç günlük yas ilan eden birine de tanık oluyoruz bugün! Show dünyasının “muhafazakar” ismi Acun Ilıcalı, program yaptığı Show TV’ye üç gün boyunca yas tutacağını bildirmiş! O nedenle bugün Acun Ilıcalı’nın programlarını izleyemeyecek televizyon başındakiler.</p>
<p>Geçenlerde İstanbul’dan geçerek Çeçen lider Ramzan Kadirov’un doğumgününe katılan Hillary Swank’ın yerine seneye Acun Ilıcalı’nın gönüllü olmasını bekliyoruz şimdi hepimiz. Göğsümüz kabarsın diye...</p>
<h3><br/>Nereye kadar?</h3>
<p>Hep eğlence, hep mutluluk, hep bir tatlı neşe hali nereye kadar? Evet, biz Ortadoğu’nun mutlu ve müreffeh ülkesi Türkiye’nin halkları Türkler, Kürtler, Çerkesler ve Boşnaklar için acı haber çabuk ulaştı. Sinan Çetin film setlerine dönüyor sevgili okur! Her ayrıntısını sır gibi saklamaya çalıştığı ve Alanya (ya da Antalya) civarlarında çekeceği yeni filminin başrolü, Kurtlar Vadisi‘ndeki dramatik ölümünden sonra kariyer olarak sahiden de bir nevi yarı ölü olan Oktay Kaynarca’ya gitmiş. Çekilecek hikâye de bir nevi Sinan Çetin usulü Kurtlar Vadisi zaten. Mafya, gangsterler, güzel kızlar vs... Ama merak etmeyin; meşhur Çetingiller topluluğu filmde arz-ı endam edecek. Klanın gelini Nil Karaibrahimgil, başrollerden birinde mesela. Müziklerde de hem Sertab Erener hem de Nil Karaibrahimgil var elbette! Serdar Erener’e düşen filmin reklam işlerini organize etmek. Diyeceğim o ki; senelik tatilinizi şubat civarlarına ayarlarsanız bu yeni kasırgadan kaçma ihtimaliniz yüksek; neticede bir Sinan Çetin filminin iki haftadan daha uzun süre vizyonda kaldığını görmedik epeydir, o da vizyona çıkabilirse. Üstelik böylece iki hafta süresince tüm tv, gazete, dergi, radyo, billboard ve adını bilmediğimiz mecralarda Sinan Çetin ve arkadaşlarının bombardımanına uğramaktan da kurtulmuş olacaksınız. Haberin iyi yanı ise: kasım ayı süresince filmini çekeceği için uzaklarda Sinan Çetin ve ekibi; yani İstanbul ve televizyon ekranları onlarsız olacak. Allah Antalya (ya da Alanya) halkına sabırlar versin...</p><b>
<p>b_altug@yahoo.com</p></b>
</div>

Kaynak: [taraf.com.tr](http://www.taraf.com.tr:80/barbaros-altug/makale-twitter-genclestirir.htm), [web.archive.org (arşiv bağlantısı)](http://web.archive.org/web/20140114161840/http://www.taraf.com.tr:80/barbaros-altug/makale-twitter-genclestirir.htm)
