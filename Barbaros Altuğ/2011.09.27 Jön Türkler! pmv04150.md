# Jön Türkler!

*Barbaros Altuğ 27.09.2011*

<div class="yazi"><p>Ayşe Arman, Antalya Altın Portakal Film Yarışması’na jüri olarak çağrıldı. Ama katılmayacağını açıkladı. Katılsaydı oyunun kime olabileceğini pazar günkü röportajından öğrendik. </p>
<p>Daha vizyona çıkmayan filmlerini <i>Hürriyet</i> sayfalarından tanıtmak için Ayşe Arman’a seyrettiren gay yönetmen çift Mehmet Binay ve Caner Alper’in röportajını okurken takılacak çok şey vardı. Mesela ara başlık olarak da sunulan <b>“</b><b>HEPSİ EŞCİNSEL DEĞİL BİSEKSÜEL, GAY, ASEKSÜEL” </b>ayrımındaki eşcinsel ve gay’in farklarını belki Ayşe Arman değerli bir yazısı ile açıklar. Benim bunca senelik bilgime göre biri diğerinin tercümesi. Ya da daha Avrupai söylenişi diyelim. </p>
<p>Ama ben yine esas olarak bir “biyografi düzeltmesi”ne takıldım. Yönetmen çift, ilk filmlerini heyecanla anlattıkları röportajda, filmlerine konu olan eşcinsel Ahmet Yıldız’ın öldürülmesini ısrarla “doğulu” olmasına bağlıyorlardı. Hatta röportajda “Bizim ailelerimiz bizi kabul etti, çünkü biz batılıyız” bölümü de var! </p>
<p>Bir sure önce hasbelkader tanıştığım çiftin bundan önce yaptığı işleri de bildiğimden acaba ben mi yanlış hatırlıyorum diye araştırınca yönetmenlerden Caner Alper’in resmî sayfasına rast geldim. Orada da “batılı” yönetmenin İzmir’de doğduğu, kolejlerde okuduğu bilgisi vardı. Bunun üzerine arşive daldım; Türklere cömertçe kapılarını açan, ama adını pek kimsenin bilmediği Los Angeles’taki ARPA Film Festivali (Mahsun Kırmızıgül’ün <i>New York’ta Beş Minare</i>’sinin hayranı bir festival. Gerisini siz düşünün! Ya da Mahsun Kırmızıgül filmlerine hayran olan Atilla Dorsay sizin yerinize de düşünebilir!) broşüründe Caner Alper ile ilgili şu bilgi yer alıyordu “Caner was born into a family of eastern Anatolian descent”. Yanisi; Caner, Doğu Anadolu kökenli bir aileye mensup! </p>
<p>Batılı olmak “Anadolu’daki Ermenilerin 1915 sonrası hayatta kalma mücadelesini” anlatan o eski filmi için pek de şık durmayacağından, yönetmen Caner Alper doğulu ailesinin mirasına sarılmıştı demek. Ama bunu uzun yıllardır hayatını paylaştığı Mehmet Binay’a söylemeyi atlamış olmalı. Yoksa Türkiye’de hiçbir sanatçının kökenini iş yaptığı ülkeye, konuştuğu gazeteye veya para almayı umduğu sponsora göre değiştireceğine olanak vermiyorum! Hele hele İstanbullu Bergüzar Korel, Ayşe Kulin, Müjde Ar, Şevval Sam ve Melis Behlil’in yanına İzmirli Vahide Gördüm’ü ekleyerek iyice “batılı” olan Antalya Altın Portakal jürisine şirin görünmek için böyle bir şey yapacaklarını kimse düşünmez!</p>
<p><b><br/>b_altug@yahoo.com</b></p>
</div>

Kaynak: [taraf.com.tr](http://www.taraf.com.tr:80/barbaros-altug/makale-jon-turkler.htm), [web.archive.org (arşiv bağlantısı)](http://web.archive.org/web/20140114161830/http://www.taraf.com.tr:80/barbaros-altug/makale-jon-turkler.htm)
