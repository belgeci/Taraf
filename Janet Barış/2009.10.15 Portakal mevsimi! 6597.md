# Portakal mevsimi!

*Janet Barış 15.10.2009*

<div class="taraf_structure_2col_1zq">
<div class="margen_n">



 <p>Antalya Altın Portakal Film Festivali birçok oyuncu, yönetmen, sinema yazarı için hep önemli oldu. Değişik şekillerde organize edilmiş olsa da, hem oyuncular hem de yönetmenler halkla buluşmayı başarıyor. En azından iki yıldır başından sonuna kadar takip edebildiğim festivalde, Türk filmi galalarına halkın ne kadar büyük bir talep gösterdiğini gözlerimle görmüş de bulundum. Birçok Türk filmi vizyondan önce burada görücüye çıkıyor, böylelikle hem sinema ile ilgili basın hem de halk, filmi aynı noktada tartışma, konuşma şansı buluyor. <br/><br/>Bir süredir festivalin nasıl olacağına ilişkin insanların kafalarında soru işaretleri vardı geçtiğimiz yıldan farklı bir organizasyon olacaktı. Belediyenin değişmesiyle birlikte festivalde kimi unsurlar da şüphesiz değişecekti. <br/><br/>Elbette bazı değişiklikler var ama festival bir şekilde yürüyor, en azından Türk filmi galalarında henüz bir sorun görmedim ama altyazılı filmlerde, duyduğum kadarıyla bazı aksaklıklar oluyormuş, kimi filmlerde İngilizce kısımlar çevrilmemiş mesela ya da ilk gün bir belgesel film gösterimi saatinde yapılamamış. Açılış gecesi ise uzadıkça uzadı, bu yılın teması 60’lar, o dönemden birçok oyuncu sahneye çıkarak seyirciyi selamladı, çok güzel Türk filmi şarkıları da söylendi ama bitmek bilmeyen bir açılış gecesi gibiydi, birçok insan da sona ermeden kalktı. Zamanla bu sorunlar atlatılacak, her organizasyon kendi yöntemini bulacak gibi gözüküyor. Program ise hem ulusal hem de uluslararası anlamda zengin, hatta Antalya’da olanlar, daha İstanbul’da başlamadan önce Film Ekimi programında bulunan birçok filmi önceden görme olanağına sahipler. <br/><br/>Öte yandan festivallerin en önemli tarafı, en azından biz sinema yazarları için, filmleri görmenin yanısıra, film ekipleri ve yazarlarla aynı ortamda bulunarak filmleri tartışmaya açmak, konuşmak ve yönetmenlerle birebir fikir alışverişinde bulunmak... Filmleri görür görmez yönetmenlerle sohbet etmek, röportajlar yapmak oyuncularla rastlaşıp yine sinema konuşmak film festivali içerisinde bulunulduğunu hatırlatan çok önemli bir unsur. Bu yıl konukların farklı otellere dağıtılması çok önemli bir eksiklik olmuş bu anlamda. Tabii ki festival ortamı içerisinde karşılaşılan birçok ortak nokta var ama aynı otelde bulunmak çok daha farklı. Yönetmen ve ekipleri ile basın ayrı ayrı otellere yerleştirilmiş, jürilerin ayrı kalmasına alışığız ama jüride yer almayan bazı sinema yazarları bile aynı otelde değil. Sinema yazarları arasında konuşulan en önemli mesele şimdilik bu gibi duruyor. <br/><br/>Festival esnasında aldığımız bir haber ise herkesi üzdü. Türk sineması için çok önemli bir yönetmen olan Halit Refiğ’i böylesi bir festival sürerken kaybetmek ayrı bir üzüntü sebebi oldu. <i>Gurbet Kuşları</i>, yakılan filmi <i>Yorgun Savaşçı</i>, <i>Hanım</i> gibi birçok filmle hatırlayacağız usta yönetmeni, benim içinse en özel filmlerinden biri Ümit Ünal’ın senaryosunu yazdığı ve Müjde Ar’ın başrolünde oynadığı <i>Teyzem</i> filmidir. <br/><br/>Genç yönetmenlerin Halit Refiğ gibi ustaların arkasından geliyor, bir dönemi devam ettiriyor olması ise en azından bir teselli. Bu yıl Antalya’ya rekor bir başvuru oldu, özellikle ilk filmlerini çeken yönetmenler ulusal yarışmada yer almayı başardılar, bu yeni kuşak Türk sineması için çok önemli bir gelişme, kısa film başvuruları için de aynı durum geçerli, sayıları yüzü geçen rakamlar da bunun en önemli göstergesi. Ulusal, uluslararası, SİYAD ve Netpac ödüller içi kıyasıya yarışacak filmler var. İlk filmlerini çeken yönetmenlerin yanında Reha Erdem ve Zeki Demirkubuz gibi usta isimlerin son filmleri de öne çıkıyor. Reha Erdem’in <i>Kosmos</i>’u ile Zeki Demirkubuz’un <i>Kıskanmak</i>’ı en çok merak edilen yapımlardan. Ayrıca daha bilmediğimiz yönetmenleri de keşfe çıkıyoruz festivalle birlikte. Sonuç itibariyle Antalya’nın, havası, denizi, gala mekânları ve seyircisinin karşısına ilk kez çıkan bakir filmleriyle birlikte ayrı bir yeri olduğu açık, bu yüzden de ne şekilde olursa olsun festivalin havasını solumak önemli oluyor.</p>
<br/>
<br/>
<br/>



<br/>


<div id="taraf_not">
</div>

</div>


</div>
