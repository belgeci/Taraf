# Mümkünse daha da yukarıya...

*Janet Barış 16.10.2009*

<div class="taraf_structure_2col_1zq">
<div class="margen_n">



 <p>Artık çok iyi biliyoruz ki animasyonlar sadece çocuklar için değil, hatta daha ziyade büyükler için bile denebilir. Konusunda uzman şirketlerden Pixar, <i>Toy Story</i>, <i>Bir Böceğin Yaşamı</i> gibi animasyonlardan sonra başarılı bir iş daha çıkardı. Bu hafta vizyona giren ve Pete Docter’ın yönettiği <i>Up</i>, yani Türkçe adıyla <i>Yukarı Bak</i> Cannes’da da açılış filmi olarak gösterilmişti.<i> <br/><br/>Yukarı Bak</i>, masal gibi bir öyküye sahip. Carl adında bir çocuk, günün birinde mucit olmayı hayal ederken ve zihninde yarattığı serüvenler arasında dolaşırken kendisi gibi bir arkadaşa rastlar, bu küçük kız da kendisi gibi macera meraklısıdır. Masal işte buradan sonra başlıyor; Ellie ve Carl çok mutlu olmuşlar, bir ömür geçirmişler ve birlikte yaşlanmışlardır. Gün gelir Ellie ölür. İşte o zaman yalnız kalan yaşlı Carl, iyiden iyiye yalnızlaşır ve huysuzlaşır, diğer yandan evini de kaybetmek üzeredir, mahallesinde direnen, yıkılmayan tek ev onundur. Hiç hesapta yokken kendisine küçüklüğünü hatırlatan minik bir çocuk kapısını çalar, ona da huysuz davranır. Tam her şeyden vazgeçmiş evini de feda etmiş gibi görünürken bir mucize olur, Carl ve küçük çocuk Russel, balonların gücüyle uçan bir evde maceraya başlar. Artık Ellie’nin hayalini gerçekleştirmek, yani uçan evi Güney Amerika’ya götürmek üzere yola çıkmışlardır. <br/><br/>Carl heyecanlı bir maceraperest için yaşlı görünebilir, ne de olsa bu tip filmlerin kahramanları daha farklı olur. Oysa huysuz amca Carl, biçilmiş kaftan gibi, enerjisini de yıllarca içinde büyüttüğü, hiç bırakmadığı serüven ruhlu çocuktan alıyor. Ona eşlik eden minik Russel ise naif, çocuksu tarafı filmin, yolda rastladıkları kuş ile köpek de ekiplerini tamamlayacak derecede ilginç. <i><br/><br/>Yukarı Bak</i>, balonlarla uçan bir ev masalı. Uçan ev diğerlerinin arasından sıyrılırken seyirci de gerçek dünyadan çıkıp bu fantastik dünyanın içine dalıyor. Keşfetmenin yaşı yok, sekiz de olsa seksen de farketmiyor. Zaten Russel, Carl’ın çocukluğuna çok benziyor bu yüzden de aralarında geç de olsa derin bir bağ oluşuyor. Karısının ölümünün ardından uçan evi ve Russel hayata bağlıyor Carl’ı. Filmin bir yandan hüzünlü bir tarafı da var ama çok naif, çok tatlı bir animasyon. <i><br/><br/>Yukarı Bak</i>, önemli olanın büyük maceralara çıkmak değil birlikte maceraya atıldığınız insanların farkına varmak, tanımak ve sevmek olduğunu göstermeye çalışıyor. Bu yüzden Carl her ne kadar aksi gözükse de zamanla birlikte yola çıktığı arkadaşları için kendini tehlikeye atıyor. Her ne kadar animasyon film endüstrisi gelişip, ticari bir araç haline gelmiş olsa da böyle umutlu filmlerin olması güzel, hem büyükler hem de çocuklar için...</p>
<br/>
<br/>
<br/>



<br/>


<div id="taraf_not">
</div>

</div>


</div>
