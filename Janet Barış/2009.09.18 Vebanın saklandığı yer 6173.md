# Vebanın saklandığı yer

*Janet Barış 18.09.2009*

<div class="taraf_structure_2col_1zq">
<div class="margen_n">



 <p>Felaket senaryolarıyla örülü filmler, virüslerin bulaşmasıyla insanlığın düştüğü durum, <i>28 Gün Sonra</i>, <i>28 Hafta Sonra</i> gibi birçok örnekte görüldüğü gibi bir bilim-kurgu havasına sahip olur. Bir yandan gerçekçi bir tarafı varmış gibi seyirciyi etkisi altına alırken aslında yapay bir dünyanın izinde gittiği de hissedilir. <br/><br/>Modern çağ için veba çoktan tarih olmuş bir hastalık ama bu hafta vizyona giren ve Alex Pastor ile David Pastor’un yönettiği <i>Carriers</i>, (aslında İngilizce anlamı Taşıyıcı) Türkçe adıyla <i>Veba</i> meseleyi başka bir biçimde de olsa modern insanın dünyasına sokuyor. Başta her şey çok tanıdık ikisi kız, ikisi erkek dört genç aynı arabada benzerini yüzlerce filmde gördüğümüz gibi Amerika’nın uzun ve boş yollarında giderler. Daha sonra bir arabaya rastlarlar adamın biri yardım istemektedir ve arabanın içerisinde gizlemeye çalıştığı küçük bir kız vardır. Danny, kardeşi Brian, Danny’nin kız arkadaşı Bobby ve Kate, kendilerinden sadece benzin isteyen bu adamdan kaçmaya çalışırken arabaları bozulur. İşte bu noktada aslında bu dört gencin tehlikeli bir virüsten kaçtığını, adamın kızının da bu bulaşıcı virüse sahip olduğunu anlarız. Arabaları bozulan dört genç, yolculuğa rastladıkları Larry ve hasta kızının arabasında devam etmek zorunda kalırlar. Bulaşıcı bir virüs herkesi sarmaya başlamıştır, kaçmanın tek yolu insanlıktan uzağa gitmektir. Bunu keşfeden dört gencin yolculuk amacı da çocukluklarından bildikleri Meksika sınırındaki yazlık bir otele erişebilmektir. Larry’yle karşılaşmaları durumu değiştirir önce Kate virüsü kapar, daha sonra kendi aralarında bir hesaplaşama başlar ve virüsün insanı ne hale getirebileceğine dair anekdotlar anlatılır. <br/><br/><em>Veba</em> tipik bir salgın filmi ama salgının kendisinden ziyade merkeze karakterleri alıyor. İnsanların hayatta kalmak için ne kadar bencilleşebileceklerini ya da ne kadar insanlıktan çıkabileceklerini gözler önüne seriyor. Kaçılması gerekenin virüsün kendisi mi yoksa insanın içinde taşıdığı karanlık mı gibi sorular sorduruyor. Kimsenin kimseye acımadığı çaresizliğin acımasızlığa davetiye çıkardığı bir kaos ortamı var. Oyuncular Lou Taylor Picci, Chris Pine, Piper Parabo ve Emily Vancamp sınırları çizilmiş karakterleri ne az ne de çok, gerektiği kadar canlandırıyorlar. Yönetmenler Alex ve David Pastor kardeşler virüsün kendisinin ne olduğunu ve tam olarak nasıl yayılmaya başladığının altını çizmiyor, sadece bunun insan üzerindeki etkisine odaklanmış gibi gözüküyor. Bir açıdan yol filmi gibi de görülebilir, virüsten kaçmak için yola çıkış ve sonrasında yavaş yavaş yaşananlar, filmdeki birçok şey yeni değil, herhangi bir virüsün modern bir çağda yayılıyor olmasının doğurduğu sonuçlar birçok kez başka filmlerde farklı şekillerde karşımıza çıkmıştı. <em>Veba</em> ne tam olarak bir korku ya da gerilim ne de bir bilim kurgu filmi, kasvetli bir havada ilerleyen ve pek de yeni bir şey söylemeyen vasat bir yapım. <b><br/><br/><br/><font size="4">Kanımdaki barut olsa ne olur</font> </b><br/><br/>Vizyon Türk filmi açısından bereketli bu yıl ama arada niteliği belli olmayan, anlatım açısından birçok eksikliğe sahip filmler de çıkıyor. Bu hafta vizyona giren <i>Kanımdaki Barut</i> filminin senaristi, yönetmeni ve başrol oyuncusu Haluk Piyes. Film, Barut’un şiddet dolu dünyasını anlatıyor. Yıllar önce babası annesini öldürmüş, intikam almaya and içerek büyüyen Barut da babasından göremediği sevgiyi içinde büyüttüğü şiddetle besliyor. Mafya dünyasının karanlığına gömülmek isteyen Barut, buradaki ilişkilerin içerisinde kaybolur bir yandan da kendisiyle ilgilenen teyzesi, onu seven sevgilisinin ilgisini reddeder. Kendisinin de bir zamanlar bahis dövüşçüsü olduğunu söyleyen yönetmen Haluk Piyes, toplumun içerisinde varolan şiddeti anlatmaya çalışmış gibi gözükse de pek başarılı değil. Filmde gerçeğe en yakın karakter baba figürü, sokaklar diğer karakterler de gerçeklikten uzak değil ama perdede sağlam durmuyor, ciddi bir senaryo ve anlatım bozukluğu var, bazı diyaloglar çok çiğ, bazı sahneleri neden kullandığını anlamak güç. Kısacası Haluk Piyes kendi yaşamından da yola çıkarak iyi niyetle toplumsal şiddete dikkat çekmek istemiş ama olmayınca olmuyor.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7485.htm), [web.archive.org (arşiv bağlantısı)](http://web.archive.org/web/20091205232418/http://taraf.com.tr:80/makale/7485.htm)
