# Güneşi görsek de...

*Janet Barış 01.10.2009*

<div class="taraf_structure_2col_1zq">
<div class="margen_n">



 <p>Her yıl Oscar aday adayı açıklandığında benzer tartışmalar öne çıkıyor. Bizi ne kadar temsil edebilir ya da Oscar zaten ne kadar önemlidir, gibi bildik meseleler yeniden gündeme geliyor. Bu yılki ise daha çetrefilli oldu, <i>Beyaz Melek</i>’le pek de iyi bir çıkış yapamayan Mahsun Kırmızıgül’ün <i>Güneşi Gördüm</i> filmi 15 kişilik komitenin yedisinin oyunu alarak Oscar aday adaylığını gördü. <br/><br/>Dönüp baktığımda <i>Güneşi Gördüm</i>’ü izlediğim zamandan aklımda kalanlar canlanıyor, cesur söylemleri vardı ama eksikleri de yok değildi, birdenbire her şeyi anlatmaya çalışıyor, bu yolda fazla dramatikleşebiliyordu. Oscar aday adayı olması beni şaşırttı desem yalan olmaz. Duyumlara göre Derviş Zaim’in <i>Nokta</i> filmiyle başa baş giden bir süreç gerçekleşmiş, yedi oya karşı altı oyla <i>Nokta</i> kaybetmiş. Halbuki hat sanatını derinlemesine incelemeye çalışırken yeni bir sinematografik üslup denemesine girişen Derviş Zaim’in <i>Nokta</i>’sı daha iyi bir aday olabilirdi, en azından bu benim kişisel kanım. SİYAD Başkanı Murat Özer konuyla ilgili bir açıklama yayımlayarak, <i>Güneşi Gördüm</i>’e de haksızlık etmeden bu yıl birçok festivalden ödülle dönen <i>Sonbahar</i>, <i>Pandora’nın Kutusu</i> ve <i>Hayat Var</i> gibi filmlerin neden aday olamadığına dikkat çekti. Oscar aday adayı seçim sisteminin acilen değiştirilmesi ve işin objektif kararlar verebilecek bir seçiciler kurulu tarafından yapılması gerekliliğini de vurguladı. Gerçekten de hangi filmin seçildiği meselesi bir yana, seçim sürecinin de tartışmalı olduğu aşikâr.<i> <br/><br/>Güneşi Gördüm</i>’ün Oscar macerasını, son günlerde gündemi epeyce meşgul eden Kürt açılımıyla birlikte değerlendirmek de mümkün. Oscar komitesi Türkiye’nin gündemini ne denli takip ediyor bilinmez ama Amerika’nın gündeminden düşmediğimiz kesin. Hal böyle olunca durum da ister istemez politikleşiyor. <br/><br/>Geçen yıl çok daha farklı, politik bir söylem barındırmayan <i>Üç Maymun</i> aday adayı olmuştu, hatta ilk dokuza bile kalmış, adaylığı kıl payı kaçırmıştı. Diğer yandan Oscarlar dağıtıldıktan hemen sonra birçok ödül alan <i>Slumdog Millionaire</i> çokça konuşulmuş, Batı’nın Doğu’yu kutsama süreci tartışılmıştı. Anlaşılan o ki <i>Güneşi Gördüm</i> adaylığa uzanan yolları aşmayı başarabilirse benzer bir süreç işleyecek. <br/><br/>Her ne kadar Oscar ve Avrupa festivalleri birbirinden ayrı gibi gözükse de takip edilir, geçen yıl Nuri Bilge Ceylan’ın ilk dokuz arasına girmesinde Cannes’da aldığı ödülün de payı vardı kuşkusuz. Mahsun Kırmızıgül’ün ise belirgin bir Avrupa macerası olmadı ama sanırım filmin meseleleri dikkat çekti. İlk bakışta filmin aday adaylığının getirdiği kuşkular tam olarak bir adaylık süreci başlayana dek ulusal bağlamda kalacak gibi ama zaman ne gösterir belli olmaz. Ne olursa olsun ilk beşte yer alabilecek bir Türk filminin her türden izleyiciyi de, eleştirmenleri de mutlu edeceği açık, geçtiğimiz yıl <i>Üç Maymun</i>’un ilk dokuza kalması filmi seven sevmeyen herkesi heyecanlandırmıştı. <br/><br/>Yılmaz Erdoğan’ın <i>Vizontele</i> filminde televizyonu ilk kez gören bir kasaba halkının yaşadığı süreç anlatılıyordu. Halk belediye başkanına sorar “vizontele nedir” belediye başkanı ise radyonun resimlisi olduğunu, Zeki Müren’i artık görebileceklerini müjdelerken işine gelmediğinden medeniyete köstek olmak isteyen ve Cem Yılmaz’ın canlandırdığı Fikri karakteri halka dönüp espriyi patlatır. <br/><br/>- Peki Zeki Müren de bizi görecek mi? <br/><br/>Mesele işte biraz bu noktada başlıyor gibi gözüküyor. Bize göre medeniyete ait olan Oscar komitesinin Güneşi Görüp görmeyeceği ya da görürse nasıl bakacağını tartışıyoruz biraz da. Biz televizyonu görüyoruz ama içindekiler bizi göremiyor, bize göre el değmeyecek kadar uzak. Belki de bu yüzden iç savaşın, yoksulluğun, ezilen kadının merkezde olduğu yapımlar (birçok benzer yanıyla <i>Slumdog Millionaire</i> ile de karşılaştırılabilir) Batı’nın Doğu’yu görmek istediği noktada başlıyor. <br/><br/>Rahmetli Zeki Müren <i>Vizontele</i> filmini göremedi, <i>Güneşi Gördüm</i>’ün Oscar’a asil bir adaylık elde edip edemeyeceğini de zaman gösterecek ama sadece Güneşi Görmek yeterli değil. Gördüğünüz güneşin size hangi taraftan doğduğuna da bakmak gerek.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7713.htm), [web.archive.org (arşiv bağlantısı)](http://web.archive.org/web/20091205172819/http://taraf.com.tr:80/makale/7713.htm)
