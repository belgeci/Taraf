# Uzaklara gidelim mi

*Janet Barış 26.03.2010*

<div class="yazi"><p><i>Amerikan Güzeli</i> ile tanıdığımız Sam Mendes’i daha geçtiğimiz yıl <i>Revolutionary Road</i> ile izlemiştik. <i>Away We Go</i> yani <i>Uzaklara Gidelim</i> popüler oyuncularla bezeli bir film değil ama kendi halinde ve sıcacık. </p>
<p>Burt ve Verona evli olmayan bir çift, bebek bekliyorlar. Kendileri için en uygun hayatı aramak üzere bir plan yapıp çeşitli şehirlerde bir süre vakit geçiriyorlar. Bu süreç boyunca aile olmak, birini sahiplenmek bir çocuğu büyütebilmek üzerine konuşuyorlar. Yapılan bu sohbetler sadece filmdeki sıradan diyaloglar değil, insanların benzer bir süreçte yaşayabileceği sıkıntıların yansıması. </p>
<p>Sam Mendes <i>Revolutionary Road</i>’un ardından bu kez çok farklı bir çifte çeviriyor kamerasını ve “sistem dışında” kalmış iki insana odaklanıyor. Daha açılış sahnesinde ne kadar samimi bir film olduğunu açık ediyor <i>Uzaklara Gidelim</i>. Senaryo da oyuncular da çok kalabalık değil, metin üzerinde birkaç cümleye sığdırılabilir bir konu var belki ama karakterlerle birlikte ortalama bir film olmaktan sıyrılıyor. Çocuk yapmanın, hayatı birleştirmenin illaki bir imza ile ilişkili olmadığına inanan bir kadın ve onun tam tersine evlenmek isteyen bir erkeğin olması da alıştığımız kalıpların dışına çıkmamızı sağlıyor. Bu arada çocuklarını farklı bir şekilde büyütmeyi tercih etmiş, bebek arabası kullanmayan ilginç olduğu kadar itici bir “aile”ye de rastlıyoruz ki filmin genel konusu içerisinde gayet ironik duruyor. </p>
<p>John Krasinski ile Maya Rudolph’un oyunculukları çok dengeli, birbirleriyle sağladıkları uyum hissediliyor. Müzikler de bir o kadar güzel. <i>Uzaklara Gidelim</i> sıcak ve içten bir film. Ev arayışı, aidiyet hissi insan yaşamının her evresinde sürüp giderken, samimi bir film görmek, gördükten sonra da kendini iyi hissetmek isteyenler için birebir. </p>
<p><b>Tipik bir yolculuk</b> </p>
<p>Konusu itibariyle birbirine benzeyen romantik komedilerle mütemadiyen karşılaşıyoruz. Her karşılaştığımda kendini bir şekilde izlettiren bu tür yapımların her zaman seyirci bulabilmesi konusunu düşünüyorum yeniden. <i>Lepa Year</i>, <i>Aşka Yolculuk</i> da aslında tipik bir romantik-komedi ama diğerlerinden ayrılan ufak tefek ayrıntıları da yok değil. </p>
<p>Hayatının aşkını bulduğunu zanneden Bostonlu Anna uzun bir ilişkiden sonra artık evlilik teklifi beklemeye başlar. Fakat romantik bir yemek esnasında yüzük yerine bir çift küpeyle karşılaşınca bu teklifi kendisi yapmaya karar verir. İrlanda’da şubat ayının 29’una gelen artık yılda kadınların evlilik teklif etmesi geleneğini bahane ederek o sırada Dublin’de bulunan sevgilisine sürpriz yapmak üzere yola çıkar. </p>
<p>İşler umduğu gibi gitmez, uçak acil iniş yapmak zorunda kalır, ayın 29’unda Dublin’de olabilmek için her şeyi yapmaya hazır olan Anna ıssız bir kasabada kendisini eski arabasıyla götürebilecek Declan’ı bulur ve macera başlar. Hayatındaki her şeyi steril yaşayan, planlayan Anna, Declan ile farklı şeyleri keşfeder. </p>
<p>Filmin en güzel yanı, mekânları, bu tip filmlerde Los Angeles ve New York merkezdedir genelde, <i>Aşka Yolculuk</i>’un İrlanda kıyıları, uzun yeşil yollar ve Dublin’le ayrı bir havası oluyor. Oyuncularda Matthew Goode özellikle çok iyi, her sahnede kendini belli ediyor. </p>
<p>Geneli itibariyle başı sonu belli olsa da, dört yıldır âşık olduğu adamı sadece kardiyolog olarak tanımlayabilen bir kadının aslında aradığının düzenden ziyade aşk olduğunu anımsatıyor seyirciye. Filmin yönetmeni Anand Tucker’ın daha önce <i>Hilary and Jackie</i> gibi özel bir filme imza attığını söylemekte de var.</p></div>

Kaynak: [taraf.com.tr](http://www.taraf.com.tr:80/makale/10629.htm), [web.archive.org (arşiv bağlantısı)](http://web.archive.org/web/20100405200923/http://www.taraf.com.tr:80/makale/10629.htm)
