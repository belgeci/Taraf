# Zengine kıyamet yok!

*Janet Barış 19.11.2009*

<div class="taraf_structure_2col_1zq">
<div class="margen_n">



 <p>Sinemanın ruhu estetiğinde gizli olur, estetiğin gizemi çeker seyirciyi, varolan görüntüden düşe doğru bir yolculuğa çıkarır. Biraz da bu sebepten hâlâ son teknolojiler kullanılırken bile siyah-beyaz çeker bazı yönetmenler filmlerini. Bilgisayar efektleri, teknoloji gelişip sinemaya dahil oldukça estetik azaldı. Animasyonlar ile bilim-kurguları ayrı tutarsak bazı macera ya da kıyamet filmlerinde sadece bilgisayar görüntüleriyle neredeyse oyunu andıran hareketlilikle ortaya çıkan görüntüler, ne yazık ki yalnızca beyaz perdede suni bir keyif verebilecek yapay görüntüler olmakla kalıyor. <br/><br/>Yönetmen Roland Emmerich’i daha önce çekmiş olduğu <i>Godzilla</i>, <i>Independence Day</i> ve <i>The Day After Tomorrow</i> gibi benzer filmlerden tanıyoruz, son filmi <i>2012</i> ile de yönetmenlik marifetine yeni bir şey eklemiyor aksine artık inandırıcılıktan uzaklaşmış yapay görüntüler ve havada dağılan diyaloglarla bir adım öteye gidemediğini de hissettiriyor. Genel konu belli Maya takvimine göre 2012’de dünyanın sonu gelecek, bir grup bilim adamı da bunu 2009’da keşfetmeye başlıyor ama halka duyurmuyor. Tesadüfen öğrenen Jackson da ailesi ile birlikte bu felaketten kurtulmanın yollarını arıyor. <br/><br/>Tipik Amerikan filmi olmanın da ötesinde –ki belki de daha vahimi- tipik bir kıyamet filmi. Amerikan hükümeti başarılı bir şekilde organize oluyor ve bir milyon avroyu alabildiklerine dünyanın yerle bir olacağı gün, yeni bir düzene geçene kadar binecekleri gemiye bilet ayarlıyor. Parası olan kıyametten bile kurtuluyor, zengin bir Rus ya da Arap iseniz yeriniz hazır da, sıradan vatandaşsanız ikiye ayrılan ‘yer’in arasına düşmekten başka şansınız yok. Yani kaçan değil, parayı veren kurtuluyor, kalansa ya bir başına dua ederek, ya da sevdikleriyle bir kenarda ölecek. <br/><br/>Karl Marx başucu eseri <i>Kapital</i>’de paranın değerini açımlamaya çalışırken, insanı kıyametten bile kurtaracağı günü kestirememişti belki ama en azından “paranın öteki her meta gibi değerinin büyüklüğünü öteki bütün metalarla kıyaslanmadığı sürece ifade edemeyeceğini” söylemişti. Para olarak dolaşıma adım attığında ise artık değeri belliydi. Bu filmdeki değeri ise dünya üzerinde dolaşan insan türünün devamıyla eşdeğer gibi gözüküyor.<b> <br/><br/><br/><font size="3">Nuh’un gemisi değil Amerikan gemisi</font></b> <br/><br/>Kurtarılacak olanların bir gemiye bindirilmesi ister istemez Nuh’un gemisi efsanesini canlandırıyor zihinde hatta biraz daha irdelersek Jackson’ın oğlunun adının da Noah yani Nuh olmasını da bir gönderme sayabiliriz. Zaten efsaneyle konu da örtüşüyor, Tevrat’ta geçen Nuh’un gemisi efsanesine göre Tanrı insanın yaptığı kötülükleri görünce pişman olur ve tüm canlıları yok etmeye karar verir. Nuh Peygamber, Tanrı’nın ona bir şans vermesine sebep olur. Tanrı, Nuh’tan bir gemi yapmasını, yaşayan bütün hayvanlardan birer hatta bazılarından yedişer çift almasını emreder. <i>2012</i>’de ise Nuh’un değil Amerikan gemisiyle karşı karşıyayız. Bu yüzden klişeler üstü anlatımdan nasibimizi alıyoruz. Geç kalmış vedalaşmalar, bir yanda iyiler, bir yanda kötüler, ayrıca boşanmış ailenin önünde tek engelmiş gibi duran üvey baba da aile gemiye kaçak binmeye çalışırken ölüveriyor. Böylelikle ‘normal’ aile düzeni bozulmayarak, Amerika’nın istediği muhafazakâr aile yapısına uygun bir biçimde tamamlanmış oluyor. Dünyanın sonu yaklaşırken güncel göndermeler de yerini buluyor. Asıl onurlu ve yardımsever olanların siyahi adamlar olması Obama’nın yarattığı rüzgârdan olsa gerek. Sadece Amerika’nın siyahi başkanı da değil, diğer ülkelerin yöneticileri de mevcut. Mesela İtalyan başbakanı gemiye binmeyi reddediyor ve dua ederek ölmeyi tercih ediyor. Bir de nazire sayabiliriz belki ama dünya yıkılırken ‘seçkin’ insanları kurtarabilecek gemileri yapan da Çinlilerden başkası değil. Ne diyelim şimdilik oturup 2012’yi beklemekten başka çare yok zira kıyamet günü gelir ve her şey bu filmdeki gibi işlerse bir milyar avroyu ödeyemeyen çoğunlukta olacağımız kesin.</p>
<br/>
<br/>
<br/>



<br/>


<div id="taraf_not">
</div>

</div>


</div>
