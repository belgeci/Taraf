# Savaş sonrası aristokrasi sınavı

*Janet Barış 29.05.2009*

<div class="taraf_structure_2col_1zq">
<div class="margen_n">



 <p>Daha geçtiğimiz haftalarda <i>Erkekler Ne Söyler Kadınlar Ne Anlar</i> ya da <i>Arkadaşımın Aşkı</i> gibi popüler filmler izlemişken bu haftanın yoğun vizyon programı içerisinde yine bir romantik-komedi, <i>Evlilik Sınavı</i> çıkıyor karşımıza. Aslında filmi diğerleriyle kıyaslamak sadece hafif bir romantik-komedi deyip geçmek de haksızlık olur. 1920’li yıllarda geçen ve dönem filmi olarak da niteleyebileceğimiz <i>Easy Virtue</i> yani <i>Evlilik Sınavı</i>’nda daha başta siyah beyaz görüntülerle Formula yarışçısı Larita ile kırsalda yetişmiş, saf bir genç olan John’un bakışıp âşık olmaları gerçekleşir, hatta perdede saniyeler geçerken çoktan evlenmişlerdir bile. Diğer yanda koskoca bir arazinin içerisinde yalnız ve görkemli gözüken malikanede anne Veronica, John’un kız kardeşleri Hilda, Marion ve aslında çok farklı bir dünyaya ait olan babaları Mr.Whittaker bulunur. Aile fertleri –sadece baba hariç- Veronica’nın iktidarıyla kendilerine ait olduklarını düşündükleri “ahlaklı” bir yaşam sürerler. <br/><br/>John ile Larita’nın sürpriz evliliği gerçekleştirip, malikâneye gelmesiyle herkes için garip bir süreç başlar. Aslında birkaç günlüğüne başlayan bu ziyaret, göründüğü kadar kısa sürmez. Bu sırada katı Veronica Amerikalı gelini Larita’yı kabullenmekte zorlanır. Durum, önce sadece gelin-kaynana çekişmesi gibi gözükse de zamanla İngiltere-Amerika savaşı kadar derinleşen bir gidişat doğurur. Sürekli kendini yalnız ve dışlanmış hisseden Larita, belki de konuşabildiği tek insan olan Mr.Whittaker ile dertleşir, onun savaş anılarını dinler. Bir yandan da John, Larita için elinden geleni yapar ama görünmeyen kurallar herkesin hayatını etkiler. Veronica ise iktidarını kaybetmeye başladığını anlayınca bu kez kadının geçmişini araştırmaya başlar. <br/><br/>Avustralyalı yönetmen Stephan Elliott John ile Larita’nın birbirlerine âşık olup evlendikleri kısmı hızla atlayarak her şeye direkt büyük malikâneden başlamak istemiş. Burada yeterli malzemesi de var zaten. İktidarın merkezi Veronica, seri katillere ilgi duyan kız kardeş Marion, hiçbir zaman sahip olamayacağı bir adama âşık olan Hilda, bunların hepsinin karakterindeki farklılıklar, çatışmalar hatta ev içerisindeki hizmetkarlar bile meseleye dahil olup akmasını sağlıyorlar. Nowl Coward’ın tiyatro oyunundan uyarlanan filmde diyaloglar da zaman zaman yüklemi başta olan, şiirsel cümlelere evriliyor, tek mekân tiyatrovari havayı desteklediği gibi yönetmene de dönem filmi çekerken yardımcı oluyor. Stephen Elliott neredeyse sadece malikânede geçen filmde mekân sıkıntısı çekmeden 1920’li yılları arabalar ve kıyafetler üzerinden yaratmaya çalışıyor. Gelin Amerikalı olunca ister istemez konu iki ülke arasındaki farklılık ile sınıfsal ayrıma da geliyor. I. Dünya Savaşı sonrasında geçen filmde, Veronica, Larita’nın oturduğu koltuktan bile eski olmayan bir ülkeden geldiğini acımazsıca ve asilliğini haykırarak yüzüne vurabiliyor mesela. Ya da av, noel partileri, bahçede tenis gibi üst sınıfa ait çeşitli aristokrat zevkler konusunda Larita sınanıyor. <br/><br/>Larita rolünde Jessica Biel iyi bir oyunculuk sergilemiş, bu tür filmlerde görülen çıtkırıldım, romantik ve ayakları yere basmayan tipolojideki kadınların aksine ne istediğini bilen, olgun bir havası var. İstanbul Film Festivali’nde de yarışma dışı olarak gösterilen <i>Evlilik Sınavı</i> bir dönemi, dönemin koşulları içerisinde katı kurallarına bağlı olan aristokrat bir aileye gelin giden ama ayak uyduramadığı için de sonunda isyan eden bir kadının yaşadığı süreci anlatıyor. Filmin finali ise genellikle romantik-komedi diye adlandırılan, bu kategori içerisinde değerlendirilebilecek örnekler baz alındığında hiç beklenmeyecek türden.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5776.htm), [web.archive.org (arşiv bağlantısı)](http://web.archive.org/web/20090624061842/http://www.taraf.com.tr:80/makale/5776.htm)
