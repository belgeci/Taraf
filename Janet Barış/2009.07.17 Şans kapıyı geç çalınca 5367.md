# Şans kapıyı geç çalınca

*Janet Barış 17.07.2009*

<div class="taraf_structure_2col_1zq">
<div class="margen_n">



 <p>Orta yaşlı oyuncuların merkezde yer aldığı romantik filmler, diğerleri gibi bir hareketliliğe sahip olmasalar da kendi içinde bir dinginlik taşırlar. Hayatlarının ilk yarısında aşkı yakalayamamış, yakalamış olsa bile kaybetmiş orta yaşlı ya da üstündeki kadın ve erkekler başka bir hayatın eşiğindedirler. <br/><br/>Dustin Hoffman ile Emma Thompson’ın başrollerinde oynadığı <i>Last Chance Harvey</i> yani <i>Aşka Şon Şans</i>’ta, birbirinden farklı hayatlar süren ama mutlu ol(a)mayan bir kadın ile erkeğin yollarının kesişmesiyle yaşadıkları anlatılıyor. New Yorklu Harvey, reklâm müzikleri yapan orta yaşını da geçmiş bir adam. Kızının nikâhı için Londra’ya gidecek olan Harvey, nikâhın hemen sonrasında işini kaybetmemek için Amerika’ya dönmek zorunda. Hikâyesi, Harvey’ninkiyle paralel bir şekilde anlatılan Kate ise, Londra’da yaşayan, yan komşusunun bir katil olabileceğini düşündüğünden kızını sürekli rahatsız eden bir anne ile havaalanında istatistik tutmak için anket yapmak arasında sıkışıp kalmış ve bu sıkışıktan edebiyatla sıyrılmaya çalışırken aşkı aramayı bırakmış bir kadın. Harvey’nin Londra’ya inmesiyle birlikte olumsuzluklar peş peşe gelir. Eski karısı, onun yeni kocası, damadı hatta kızının yanında bile “iğreti” duran ailenin pek benimseyemediği bir ferdi olan Harvey, bir de kızının kilisede kendisini damada teslim etmek için üvey babasını tercih etmesiyle dağılır. Bunun üzerine dönmesi gereken gün uçağı kaçırıp işe yetişememesiyle de işten atılır. Ümitsiz bir biçimde havaalanında dolanırken Kate’le karşılaşır, sohbetle başlayan yakınlaşma birbirlerinin hayatlarına dokunacakları noktaları keşfetmelerini sağlar. Kate’le paylaştıkça Harvey’nin hayatında iyi şeyler olmaya başlar. <br/><br/>Ünlü oyuncuların belli bir yaşa gelmenin vermiş olduğu olgunlukla sırtladığı <i>Aşka Son Şans</i>, karakterler ve diyaloglar üzerinden ilerliyor. Harvey’nin ilk bakıştaki durumu seyirciyi rahatsız edecek kadar umutsuz, Kate de ondan pek farklı değil. İkisi de özdeşleşemese bile seyirciye yakın karakterler ve mutlu olmaları bekleniyor. Yönetmen Joel Hopkins projeyi başta Emma Thompson’ı düşünerek yazmış. Dustin Hoffman’ın da dahil olmasıyla birlikte ilk uzun metrajlı filminde deneyimli oyuncularla çalışma şansı bulmuş. Joel Hopkins’in oyuncularına güvendiğini, müdahale etmediğini hissettiren ve bu yüzden de doğal bir şekilde akan yapım, her yaştan izleyicinin ilgisini çekebilir. <br/><br/>Harvey ile Kate birbirlerinden farklı dünyalara sahipler, zaten Londra sokaklarında yürüyüp, konuşurken her şeyin ortak olması da gerekmiyor. Harvey’nin bazı yazar adlarını bilmesi Kate’i heyecanlandırıyor ama “okudun mu” sorusuna hep “hayır” yanıtını alıyor. Film, iki olgun insanın biraz korkarak da olsa birlikte tutunabilme çabasını, hayal kırıklığından oluşan alışkanlıklar silsilesinden bile memnun olabilecek kadar hayattan çekilmiş bir kadın ve ailesinin varlığı ile yokluğu arasındaki çizgide kalmış bir adamın hikâyesini etkileyici bir şekilde birleştiriyor. Kısacası <i>Aşkta Son Şans</i> seyircisini Londra sokaklarında Harvey ve Kate’le huzurlu ve romantik bir yolculuğa çıkarıyor. </p>
<br/>
<br/>
<br/>



<br/>


<div id="taraf_not">
</div>

</div>


</div>
