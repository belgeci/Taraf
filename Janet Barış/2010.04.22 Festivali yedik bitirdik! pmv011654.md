# Festivali yedik bitirdik!

*Janet Barış 22.04.2010*

<div class="yazi"><p>Baharla gelen festival kül bulutları söylentileriyle sona erdi. Festivalden, filmlerden daha fazla konuşulan ise Emek Sineması ve akıbetiydi. Kapanış ise hem bir eyleme sahne oldu hem de ödüllere...</p>
<p>Ulusal Yarışma’da Semih Kaplanoğlu’nun yönettiği Altın Ayı ödüllü <i>Bal</i>, jüri özel ödülünü alırken, Yağmur-Durul Taylan kardeşlerin yönettiği <i>Vavien</i> en iyi film ödülüne uzandı. Vizyonda aradığını bulamayan <i>Vavien</i>’in böylesine prestijli bir ödül alması benim gibi filmi sevmiş olanları mutlu etti. Şiir gibi akan, ustalık örneği <i>Bal</i> aynı zamanda Radikal halk ödülünün de sahibi oldu. <i>Yumurta</i> ve <i>Süt</i> de İstanbul Film Festivali kapsamında aynı ödülü almıştı, böylelikle üçleme halk ödüllerini topladı ama bu tip filmlerin vizyonda yüzü gülmüyor pek. Umarım <i>Bal</i> bu anlayışı kıran ve kitlelere ulaşan bir film olur. En iyi yönetmen ödülünü ise <i>Min Dît</i> filmiyle Miraz Bezar aldı, ödülünü alırken filminin öyküsünü birlikte yazdığı geçen hafta kaybettiğimiz Evrim Alataş’ı da andı.</p>
<p>Uluslararası Yarışma’da ise benim seyrederken çok keyif aldığım, favori filmim, Felix Van Groeningen’in yönettiği Belçika yapımı <i>The Misfortunes</i> yani <i>Şeylerin Boktanlığı</i> Altın Lale’yi aldı, şahsen ben çok sevindim, çünkü otuz küsur film içerisinde seyrederken en keyif aldıklarımdan biriydi. </p>
<p>Ödül almak ya da vermek için sahneye çıkan herkes Emek Sineması’ndan bahsetmeden edemedi. Öyle ki yabancı konuklar bile bu sinemanın ne kadar önemli olduğunu düşünmeye başladılar. <i>Şeylerin Boktanlığı</i> filminin oyuncusu Wouter Hendrickx, tören boyunca bir sinema salonunun kapatılmasından bahsedilmesini seyircilerin sanata ne denli sahip çıktığının bir göstergesi olarak niteledi. Konuklar kül bulutu nedeniyle birkaç gün daha İstanbul’da mahsur kalmış olsa da, akılda kalan filmler, sohbetler ve etkinliklerle festivalin sonuna geldik. </p>
<p>***</p>
<h4><br/>Yeni Sinema Günleri</h4>
<p>Bir festival biterken bir diğeri başlıyor, bambaşka bir amaçla yola çıkan, Yeni Sinema Hareketi’nin düzenlediği Yeni Sinema Günleri yepyeni bir soluk getiriyor film gösterim anlayışına. Uzun zamandır sesi soluğu çıkmayan Ortaköy Feriye Sineması’nda 23 nisandan itibaren yapılacak olan gösterimlerde son birkaç yılda festivallerden ödülle dönmüş ama dağıtım sorunlarıyla karşı karşıya kalmış yönetmenlerin filmleri seyirciyle buluşuyor. Hatta sadece filmler değil, yönetmenleri de seyirciyle sohbet etme şansı buluyor.</p>
<p>Ticari sinemanın sanat sinemasının çok önüne geçtiği günümüzde seyirciye sanat sineması bilinci aşılamak açısından çok önemli bir faaliyet sinema günleri. Böylelikle daha geniş bir kitleye ulaşacak, anlaşılması ve tartışılması sağlanacak. Sinemateksizlik büyük bir eksiklik zaten. Bu hareketin bir nebze olsun sinematek eksikliğini gidereceğini ve entelektüel bir sinema ortamının yaratılmasına katkısı olacağını düşünüyorum. Öte yandan etkinliğin Ortaköy Feriye Sineması’nda yapılıyor olması da çok güzel, uzun zamandır faal olmayan salon böylelikle açılmış oldu. Salonların gittikçe azaldığı şu günlerde bu durum ayrıca önemli.</p>
<p>***</p>
<h4>Eriyen salonlar</h4>
<p>Pazar günü Emek Sineması için yürüdük, birçok insan tek bir salon için bu kadar harekete geçilmesine şaşırıyor olabilir ama mesele sadece Emek değil, Emek bir sembol oldu. Yeni Rüya, Sinepop gibi diğer salonlar da gidici, asıl mesele İstanbul’un tarihî dokusundan izler taşıyan bina ve caddenin göbeğine birtakım çıkarlar uğruna alışveriş merkezinin dikilecek olması. Bazı şeyleri görmek için illa uzmanı olmaya gerek yok, aylardır yıllardır İstiklal Caddesi’nde yürüyenler, dokusuna aşina olanlar, kalabalığından yakınsa da karış karış bilenler bilir ki caddenin kendisi zaten bir açık hava merkezidir. Mağaza, restoran, büfe ve daha bir dolu dükkânla Beyoğlu’nun kendisi şenlikli bir merkezdir ve bir de kapalısına tıkılmaya ihtiyaç yoktur. Fiziksel açıdan müsait olmadığını sadece Emek Sineması’nın yıkılmasına karşı çıkanlar değil, Mimarlar Odası temsilcisi Mücella Yapıcı da söylüyor. Bu proje baştan sona sakat diyor. Bütün bu sinemayla dolu günlerin ardından dileğimiz sinema günleri, festivaller yapılarak seyircinin sinemaya doyması ve küçük salonların kapitalizmin çarkları altında ezilmemesi... </p>
<p><b>janetiko@gmail.com</b></p></div>

Kaynak: [taraf.com.tr](http://www.taraf.com.tr:80/janet-baris/makale-festivali-yedik-bitirdik.htm), [web.archive.org (arşiv bağlantısı)](http://web.archive.org/web/20100929055600/http://www.taraf.com.tr:80/janet-baris/makale-festivali-yedik-bitirdik.htm)
