# Ankara’dan İstanbul’a festival havası

*Janet Barış 18.03.2010*

<div class="yazi"><p>İstanbul Film Festivali’nin programı açıklandığı günlerde Ankara’da bir başka festival başladı.</p>
<p>21. kez düzenlenen ve Dünya Kitle İletişimi Araştırma Vakfı’nın organize ettiği Ankara Film Festivali bu yıl da perdelerini açtı.</p>
<p>Başladığından bir gün sonra ben de birkaç günlüğüne de olsa Ankara ve festival havasına dahil oldum. İlk kez geçen yıl katıldığım Ankara Film Festivali, kendi halinde, mütevazı bir festival.</p>
<p>Profesyonel olarak festivalle düzenli ilgilenenlerin yanında her şeyin yolunda gitmesi için çaba gösteren kemik bir gençlik kitlesi var. Geçtiğimiz yıl dönerken bir grup sinema yazarıyla Tunalı Hilmi Caddesi’ndeki bir kitapçıdan hepsine birer DVD alıp, hediye ettiğimizi de hatırlıyorum.</p>
<p>Bir önceki yıldan kalan Ankara anılarımı tazelemek ve film programından nasiplenmek için birkaç gün yetti bana. Klasiklerden Kore sinemasına, Brezilya’dan Finlandiya’ya kadar uzanan çeşitlilikte filmler gördük.</p>
<p>Afganistanlı yönetmen Siddiq Barmak’ın yönettiği Afyon Savaşı ’nı geçen yılki İstanbul Film Festivali’nde kaçırmıştım, Ankara’da görme şansım oldu. Taliban rejimi sonrası Afgan topraklarında geçen film, iki Amerikan askeri ile bir grup Afganlıyı tek bölgede birleştirip insanlık hallerini gösteren ilginç bir yapım.</p>
<p>Festivalde ayrıca Geceyarısı Sineması bölümü vardı, !f’te de gösterilmiş olan eğlenceli bir zombi filmi izledik. Üç kısa korku filminin ardından gösterilen Norveç yapımı Ölümcül Kar, hortlamış Naziler ile bir grup gencin dağ başında karlar içerisinde geçen öyküsünü anlatıyordu.</p>
<p>Korkmaktan ziyade güldük, sanıyorum bu tür zombi filmleri moda oldu artık.</p>
<p>Brezilya yapımı Hayatın Mutfağı kuşkusuz Ankara’dan en hatırımda kalan filmdi. Yemek yemenin insanoğlunun en temel ihtiyacı olduğunu yeni baştan keşfeden bir adamın lezzetli yemekler yaparak kazandığı gücün üzerine düşündürüyordu.</p>
<p>Her festivalde klasiklerden bir örnek de görmek lazım. Eric Rohmer’in Yeşil Işın ’ı bu anlamda tatmin ediciydi. Yirmi yıl öncesine ait olsa da bir kadının yaşadığı duygu durumunu evrensel bir biçimde anlatmış Rohmer; her dönem yeni diye tabir edilecek filmlerden biri. Birçok festivalde gösterilen ama bir türlü denk gelemediğim Michael Haneke imzalı Beyaz Bant yani White Ribbon’u ise sonunda Ankara’da gördüm. Faşizmin köklerine inen, baskıcı ailelerin yarattığı çocukların bir gün Naziler olarak karşınıza çıkabileceğini düşündürürken estetiğiyle de göz dolduran Beyaz Bant, Haneke filmlerinden alışık olmadığımız üzere seyri rahat bir film, ama barındırdığı duygu, rahatsız bir tarihin kaynağına indiriyor seyirciyi.</p>
<p>Bunların yanında bahsetmeden geçilmeyecek iki filmden biri Klaus Harö’nün yönettiği Finlandiya yapımı Peder Jakob’a Mektuplar bir diğeri ise Yang Ik-Joon’un yönettiği Güney Kore yapımı Nefes Nefese... İkisi birbirinden çok farklı olan bu iki filmin hikâyelerini anlatış biçimleri dikkate değer.</p>
<p>Kimine daha önce rastlamıştık kimine ilk kez rastladık, özenli bir seçki olmuş Ankara Film Festivali’nin programı... Arada sorunlar da olmadı değil, belgeseller gösterilirken duyduğumuz kadarıyla ufak tefek aksaklıklar da olmuş. Diğer yandan Ankara’nın genç bir festival kitlesi var birçok seansı kalabalık salonlarda izledik.</p>
<p>Pazar gecesi yapılacak törenin ardından festival kapanıyor. Ankara bitince on güne kalmaz bu kez festival İstanbul’a gelecek. İstanbul Kültür ve Sanat Vakfı’nın düzenlediği İstanbul Film Festivali’nin programı her yıl olduğu gibi bu yıl da çok çarpıcı. Alışık olduğumuz bölümlerin yanında bu yıl İstanbul’a içeriden ve dışarıdan bakan filmlerle de karşılaşacağız festivalde, her yıl baharla birlikte gelen İstanbul Film Festivali’ne ilişkin daha yazacak çok şey var, onu da zamana bırakalım.</p>
<p><a href="mailto:janetiko@gmail.com">janetiko@gmail.com</a></p>
</div>
