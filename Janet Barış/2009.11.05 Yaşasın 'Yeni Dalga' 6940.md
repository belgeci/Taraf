# Yaşasın ‘Yeni Dalga’

*Janet Barış 05.11.2009*

<div class="taraf_structure_2col_1zq">
<div class="margen_n">



 <p>Geçtiğimiz İstanbul Film Festivali’nde üstüste birkaç tane Fransız filmine denk geldim, eskilerden değil de yeni kuşaktandı çoğu, bu tür Fransız filmlerine baktıkça insan bir dönem Yeni Dalga gibi bir akımı sinema tarihine kazandırmış bir ülkenin sinemasındaki modernizasyonu düşünüyor, hâlâ Avrupa sineması için özel bir yeri var Fransız sinemasının ama Yeni Dalga, o dönem, hem sinema tarihi hem de bir dönemin direniş tarihi açısından çok önemliydi. <br/><br/>Kuşkusuz Yeni Dalga deyince akla ilk gelen sokağa çıkan kamera ve Jean-Luc Godard’ın <i>Serseri Âşıklar</i>’ı... İkinci Dünya Savaşı sonrasında genelde karamsar bir hava var, sanat bu karanlığı aşmak için bir araç, Fransa’da 1950’lerde yavaş yavaş çeşitli örneklerle filizlenmeye başlayan Yeni Dalga akımı da bunun bir parçası olur. Bu dönemde film çeken yönetmenlerin sinemada çığır açıp, yeni bir döneme geçilmesini sağlamaları tesadüf değil zira dünya sinema tarihi için de yeni bir başlangıcın işareti olan bu filmlerin yönetmenleri bir yandan da kuramsal açıdan çalışan <i>Cahiers du cinéma</i> dergisi etrafında toplanan yönetmenler. <br/><br/>Sinema dergileri bir ülke sinemasının gelişimine önemli katkı sağlar. Yeni Dalga da zaten <i>Cahiers du cinéma</i> etrafında şekillenmeye başlamıştı. Günümüzde ise krizden özellikle sinema dergilerinin etkilenmesiyle birlikte bir elin beş parmağını geçmeyecek sayıda dergi kaldı piyasada, sinema seyircisinin elinde çeşitli dergilerle film izleme hevesi bu yüzden kursağında kalıyor diyebiliriz, neyse ki az da olsa iyi dergilerimiz var, bu dergiler sayesinde hem yönetmenlerle yapılmış ayrıntılı röportajlar hem de vizyondaki filmlere ilişkin bilgi sahibi olunabiliyor ayrıca geçmişe dönük, bilgilendirici, kuramsal yazılar bulabilme şansı da var. Sadece basılı olarak da değil artık teknolojinin geliştiği noktada hazırlanan elektronik sinema dergileri bilgisayar başından birkaç ‘tık’la bile okunabiliyor. <br/><br/>Tekrar Yeni Dalga akımına dönecek olursak, başrolünde yıldız oyuncuların olmadığı, kameranın makyajsız, kendi halinde sokağın gündelik ritmine uygun bir şekilde dolaştığı, isyanın gölgesinin aşka bile vurduğu bir akım Yeni Dalga. Eric Rohmer, François Truffaut, Agnès Varda, Alain Resnais ve Jean-Luc Godard bu anlamda en üretken isimler. Godard’ın <i>Serseri Âşıklar</i>’ı çok popüler ama daha kıyıdan bir örnek verecek olursak 1962 yapımı <i>Vivre Sa Vie</i> bir diğer filmi. Kocasını ve çocuğunu bırakıp aktrist olmak isteyen Nana’nın öyküsünün anlatıldığı yapıtta, Godard’ın kullandığı farklı teknik hemen hissedilir, daha ilk sahnede Nana’nın sadece sırtını görürüz, film on iki parçaya ayrılarak anlatılır ve sıçrayan kamera göze çarpar. Godard’ın filmlerinde bir dış ses seyirciye seslenir bu filmde ise yarı belgeselvari bir biçimde duyulan ses Fransa’daki fuhuş yasalarını anlatır. Nana ise kendi hayatını özetlemeye çalıştığı uzun monologunda belki de farkında olmadan yeni dalganın bazı özelliklerinden de bahseder. <br/><br/>“Bence yaptığımız her şeyden biz sorumluyuz, elimi kaldırıyorum ben sorumluyum, başımı çeviriyorum, mutsuzum ben sorumluyum, sigara içiyorum ben sorumluyum, gözlerimi kapatıyorum ben sorumluyum, sorumlu olduğumu unutuyorum ama öyleyim, kaçışı yok bunun, her şey güzel bence, sadece olayların ilginç yanlarını görmelisin, sonuçta her şey neyse odur, mesaj mesajdır, tabak tabaktır, adam adam, hayatsa yine hayat...” <br/><br/>Bu yıl da Yeni Dalga’nın ellinci yılı, çeşitli şekillerde hatırlanan bu akım için Altın Portakal film festivali esnasında da özel bir seçki ayrılmıştı, İstanbul Modern’de de Pera Fest kapsamında Yeni Dalga’da öne çıkan beş film gösterildi, üzerinden yıllar geçse de festivallerin vazgeçilmezi olabiliyor bu tür yapımlar, ne yazık ki artık dünya sinemasına böyle yön veren akımlarla karşılaşamıyoruz. <br/><br/>Her şeyin gidişatında bir eskiye özenme var, herhangi bir şeyi anarken eskiden daha güzeldi cümlesini kuruyoruz sık sık, bugün sinemaya baktığımızda her festivalde sandıklara dönüyoruz tekrar, yeni şeyleri görme merakından bile ağır basıyor bazen klasikleri perdede izleme arzusu, o yüzden de dönüp dolaşıp eski filmleri arıyoruz, ne diyelim yaşasın Yeni Dalga!</p>
<br/>
<br/>
<br/>



<br/>


<div id="taraf_not">
</div>

</div>


</div>
