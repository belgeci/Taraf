# Yeni yılın ilk sürprizleri

*Janet Barış 01.01.2010*

<div class="yazi">Cem Yılmaz’ın kendine has bir sineması oluştu artık. Kendi yönetse de yönetmese de o bir Cem Yılmaz filmi oluyor. Geçtiğimiz yıl benzer bir dönemde vizyona giren <i>AROG</i>’un ardından bu hafta yeni yılla birlikte <i>Yahşi Batı</i> giriyor vizyona. <i>GORA</i> ve <i>AROG</i>’da devam eden bir yapı vardı, halıcı Arif ve Kaptan Logar’a alışmıştık. Şimdi ise Azmi ve Lemi’nin “vahşi batı” maceralarıyla karşı karşıyayız. Film aslında “şimdi size bir hikâye anlatacağım” şeklinde açılıyor yani Ocak 2010’dan başlıyor, Yılmaz’ın böyle klişe bir anlatımla giriş yapması hikâyeyi seyirciye anlatma yolunu kolaylaştırmış olsa gerek. Ardından iki kafadarın 1800’lü yılların sonunda Yahşi Batı’da yaşadıklarını izliyoruz. Dönemin Osmanlı padişahı, Azmi ile Lemi’ye bir elması Amerikan Başkanı’na götürmeleri emrini verince iki kafadar yola çıkıyorlar. Amerika topraklarına ayak bastıklarında ise haydutlar at arabasını basıp Azmi ile Lemi’yi soyuyorlar. Hal böyle olunca ikisi Osmanlı’ya geri dönemiyorlar çünkü kelleleri tehlikede, onun yerine Yahşi Batı’da hayata bir yerinden adapte olup kayıp elmasın peşine düşmeye karar veriyorlar. <br/><br/>Film boyunca başlarına bir sürü absürd olaylar geliyor. Önce bir kasabada “kola”yı icat ediyor ve Osmanlı macunu satıyorlar daha sonra ise aranan suçluların kılığına girip şerifleri dolandırıyorlar. Sonrasında ise elmasın Kızılderililerde olduğu anlaşılıyor ve bu kez de yolda karşılaştıkları ve Aziz’in âşık olduğu Suzan’ı da alıp Kızılderili kılığına giriyorlar ve olaylar gelişiyor. <br/><br/>Cem Yılmaz filmlerinde seyirci gülmeye alışkın o yüzden bu filme de öyle bir önyargıyla yaklaşılacak fakat Yahşi Batı daha sakin akan bir film, arada espriler varsa da Yılmaz hikâyeye öncelik vererek anlatmak istediğinin üzerine gitmiş ama <i>AROG</i>’dan sonra bir düşüş gözlemleniyor. Doğu ile batı göndermeleri zaman zaman çok da olmasa da yine de hissedilen milliyetçi bir hava sezdiriyor. Bir ritmsizlik var sanki filmde. Hikâye filmin kendini kurtarmasına yetmiyor. <br/><br/>Cem Yılmaz’ın yazdığı, Ömer Faruk Sorak’ın yönettiği <i>Yahşi Batı</i>’nın görüntüleri, atmosferi, kıyafetleri fazlasıyla özenli ve o atmosferi yaratıp seyirciyi Yahşi Batı’ya götürüyor. Cem Yılmaz komedi anlamında çok önemli işler yapıyor sinemada, önemli paralar yatırıyor ve seyircisine saygı duyuyor. Öyle olmasa bunca emek bunca zaman tek bir filme harcanmazdı. Sadece bu yüzden bile popüler sinemada az parayla çok gişe hedefleyenlerden ayrı bir yeri var. <b><br/><br/><br/>Ruhun mutfağında birkaç saat</b> <br/><br/>Yeni yılla birlikte seyirciyle buluşacak olan bir diğer yapım ise Fatih Akın imzalı <i>Soul Kitchen</i>, yani Türkçe adıyla <i>Aşka Ruhunu Kat</i>. <br/><br/>Yer Almanya, Yunanlı Zinos’un eski bir hangardan yarattığı restoranı “Soul Kitchen” ikinci sınıf, hamburger, pizza satan bir yer. Bir yandan dükkânı işletmekten kurtulmaya çalışıyor çünkü müdavimleri dışında pek bir müşterisi yok, zaten sevgilisi Nadine de Şangay’a taşındığından onun yanına gitmek istiyor. Bu arada işsiz kalan bir gurme aşçıyla, Shayn’la tanışıyor. Gelişen olaylarla birlikte Soul Kitchen dolup taşan bir restorana dönüşüyor. Zinos’un geçirdiği bel rahatsızlığı ve Şangay’a gidebilmek için dükkânın işletmesini kumarbaz ve şartlı tahliye edilmiş olan ağabeyine bırakması işlerini daha da karıştırıyor. <br/><br/>Zamana sığmayan mizansenleri kamerasına sığdıran Fatih Akın adeta seyircinin içinde kaybolmasını istediği bir dünya yaratmış. Zinos’un etrafında dönüp dururuken, aşktan ziyade yemek ve müziğin öne çıktığını görüyoruz. Özellike müzik neredeyse hikâyeyi boğacak gibi öne çıkıyor, zaten afişinden de anlaşılacağı üzere müzik ağırlıklı bir film olacağı belli ama bu kadar öne çıkarmak hikâyenin kendisini riske ediyor. <i>Soul Kitchen</i> seyirciyi yormayan eğlenceli bir film. Fatih Akın seyircinin beklentilerini karşılayacak bir filme imza atmış.</div>
