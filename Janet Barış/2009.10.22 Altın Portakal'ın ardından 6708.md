# Altın Portakal’ın ardından

*Janet Barış 22.10.2009*

<div class="taraf_structure_2col_1zq">
<div class="margen_n">



 <p>Ekim ayı festival ayı, Film Ekimi sürüyor, Antalya’yı da henüz geride bıraktık. Daha baştan tartışmalı başlayan 46. Antalya Altın Portakal Film Festivali cumartesi gecesi ödüllerin dağıtılmasıyla birlikte sona erdi. Birçok sinema yazarının da ele aldığı üzere çeşitli aksaklıklarla karşı karşıya kalmamıza rağmen filmler bağlamında iyi bir festival geçirdik. Ses konusunda hünerlerini bilmediğimiz bazı oyuncuların arada çıkıp şarkı söylediği kapanış gecesi de açılışa göre daha iyiydi. <br/><br/>Birçok yeni film izleme fırsatı da bulduk. Bunlardan en çok öne çıkan en iyi film ödülünü Reha Erdem’in <i>Kosmos</i> filmiyle paylaşan İnan Temelkuran imzalı <i>Bornova Bornova</i> oldu. İzmir’de bir mahallede bakkal önü sohbetleri olarak adlandıracağımız gerçekliği başarılı bir gözlem duygusu ve gerçekçi diyaloglarla yansıtan film, bunun yanında, en iyi kurgu, en iyi erkek oyuncu, en iyi yardımcı kadın oyuncu ile SİYAD ulusal en iyi film ödüllerinin de sahibi oldu. Kısacası festivalin öne çıkan yapımlarından biriydi. Deneyimli yönetmen Reha Erdem’in hünerlerini sergilediği, yeteneğinin sınırlarını zorladığı, görüntü ve ses anlamında profesyonel bir sinema örneği olduğunu neredeyse her sahnede belli eden <i>Kosmos</i>’u ise en iyi filmin yanı sıra en iyi yönetmen, görüntü yönetimi ve teknik anlamda değerlendirilen Avni Tolunay jüri özel ödülünün de sahibi oldu. Genellikle Antalya Altın Portakal için şanssız bir yönetmen olarak anılan Reha Erdem bu kez şeytanın bacağını kırdı da diyebiliriz. <br/><br/>İlk kez Antalya’da görücüye çıkan filmlerden biri de Zeki Demirkubuz’un merakla beklenen son filmi <i>Kıskanmak</i>’dı. Romanı okuyanlar için film biraz eksik kalsa da Demirkubuz kıskanmak duygusunu bir mesele olarak ele aldığını ve bir duygu olarak bunu vermek istediğini belirtti. Nergis Öztürk’ün romanın başkarakteri olan Seniha’yı makyajla değiştirerek canlandırdığı performansı genel olarak beğenilmişti, jüri de beğenmiş olacak ki en iyi kadın oyuncu ödülü ona verildi. <br/><br/>Genç yönetmenlerin filmlerinin bazıları da farklı tartışmalarla öne çıktı. <i>Min Dit</i> galasında filmdeki şarkıda geçen Kürdistan kelimesi tartışma yarattı, kimisi salonu terk etti, film sonrasındaki söyleşide de yönetmen bölücülük yapmakla suçlandı. Her şeye rağmen olayları gerçek bir hikâyeden yola çıkarak yazdıklarını söyleyen Evrim Alataş bu yıl dört kişi arasında paylaştırılan Behlül Dal genç yetenek ödülünü kazananlardan biriydi. <i>İki Dil Bir Bavul</i>’un en iyi ilk film ödülünü alması da önemliydi. Hem <i>Diyarbakır 5 No’lu Cezaevi</i> belgeselinin yönetmeni Çayan Demirel, hem en iyi yardımcı erkek oyuncu ödülünü alan Volga Sorgu hem de <i>İki Dil Bir Bavul</i>’un yönetmenlerinden Özgür Doğan aldıkları ödülleri geçtiğimiz hafta havan mermisi yüzünden ölen Ceylan Önkol’a ithaf etti. <br/><br/>Uluslararası bölümde ise George Ovashvili’nin <i>The Other Bank</i>, Türkçe adıyla <i>Öteki Yaka</i> filmi öne çıktı. Ayrıca en iyi uluslararası film de yine ikiye bölündü ve Alexey German Jr.’ın yönettiği <i>Kâğıttan Asker</i> ile Harutyun Khaçaduryan’ın <i>Sınır</i> filmleri arasında paylaştırıldı. <i>Sınır</i> filminin görüntü yönetmeni İngilizce bilmeyen Virej Bedrosyan sahnede Türkçe olarak çok mersi dedikten sonra Ermenice teşekkürler anlamına gelen “Şınorhagalutyun” diyerek ödül için teşekkürlerini sundu. <br/><br/>Festivalin en azından benim için en önemli olaylarından biri de Theo Angelopoulos’a onur ödülü verilmesiydi. Aynı gün akşamüstü Francesco Maselli ile bir de söyleşi gerçekleştiren Angelopoulos’un yanında olmak, söyleşisini dinlemek de ayrı bir deneyimdi. Kapanış gecesinde ödülünü almaya çıktığında da ayakta alkışlandı. <br/><br/>Ödülleri, filmleri, galaları ve söyleşileriyle bir Antalya Altın Portakal Film Festivali daha sona ermiş oldu. Erkenden izleme şansı bulduğumuz gala filmleri ise yakın zamanda teker teker vizyonda seyirciyle buluşacak.</p>
<br/>
<br/>
<br/>



<br/>


<div id="taraf_not">
</div>

</div>


</div>
