# Başka bir dil mümkün

*Janet Barış 18.12.2009*

<div class="yazi">Son haftalarda vizyona giren filmler Türk sinemasında aşk meselesinin ne kadar ilgi çekici bir konu olduğunu yeniden hatırlamamızı sağlıyor. <i>Adını Sen Koy</i>, <i>Acı Aşk</i> gibi yapımlar bunlara örnek. <i>Başka Dilde Aşk</i> ise hem aşk hem de “engeller” üzerine bir film. Genç yönetmen İlksen Başarır ilk filmi <i>Başka Dilde Aşk</i>’ta dilsiz bir çocukla toplum içerisinde “normal” sayılan genç bir kızın aşk öyküsünü anlatıyor. <br/><br/>Bir firmanın call center diye tabir ettiğimiz çağrı merkezinde çalışan Zeynep bir gece arkadaşlarıyla gittiği barda bir çocukla tanışır, bir yandan da onu aldatmış olan sevgilisinden yeni ayrılmıştır, dilsiz ve sağır olduğunu farketmediği Onur’dan hoşlanır. Daha sonrasında ise onun duyamadığını farkeder. Zeynep için kendisini affetmesi için sürekli tacizde bulunan eski sevgilisinin aksine, sessiz bir adamdır Onur. İlk başta tedirgin edici bir durummuş gibi gözükse de birbirlerinden hoşlanırlar ve yavaş yavaş bir aşk gelişir. <i><br/><br/>Başka Dilde Aşk</i>, toplumsal normların, normalliğin ya da herhangi bir özürle normaldışılığın sınırlarında gezen iki insana odaklanıyor. Zeynep ve Onur’un farklı hayatları ortak bir noktada birleşip, evriliyor. Onur ve Zeynep güçlü karakterler. Onur, sessizliğinin meşru kılınabileceği bir işte, kütüphanede çalışıyor, hayattan kopuk değil kürek çekiyor, spor yapıyor. İsyankâr ve cesur bir kadın olan Zeynep ise ailesine, arkadaşlarına herkese karşın aşkını yaşamayı tercih ediyor, bunun getireceği sorunların farkında olsa da vazgeçmiyor. Bazı durumlarda duymayan bir adamla birlikte olmanın ironik yanları bile olabilir. Örneğin çağrı merkezinde akşama kadar telefonda konuşmak zorunda olan Zeynep’e, sevgilisinin sessizliği iyi bile geliyor. Ne var ki hayatta her şey istenildiği gibi gelişmez her zaman. Her ilişkide çıkabilecek marazlar bir tarafın kendini eksik hissetmesiyle daha derin etkiler yaratabiliyor. Onur’un babasıyla olan geçmişiyle hesaplaşması, oğlunu korumak isteyen anne, diğer yanda kızlarının sağır bir çocukla birlikte olmasını kabullenemeyen anne-baba; bütün bunlar birleşince aşk iki kişilik olmaktan çıkıyor. <br/><br/>Oyunculuklar görsel atmosferiyle iyi bir film <i>Başka Dilde Aşk</i>. Yan karakterlerle zenginleştirilmeye çalışılmış. Anne-baba gibi keskin figürlerin dışında Onur’un komşuları da buna bir örnek. Aslında samimi, sadece bazen birden fazla konunun etrafında şekilleniyor, çağrı merkezi çalışanlarının örgütlenmesi meselesi bile başlı başına bir film konusu olabilir mesela. <br/><br/>Mert Fırat uzunca bir süre hazırlandığı Onur rolünde çok başarılı, karakterin inişlerini çıkışlarını zaman zaman yaşadığı eksikliği gerçekçi bir biçimde aktarıyor. Saadet Işıl Aksoy da öyle. Bir ilk film olduğunu düşünürsek aslında eli yüzü düzgün bir yapım olduğunu görüyoruz, zaman zaman sarkmalar olsa da dinamik ve sürükleyici, müzik de ona eşlik ediyor. 
              </div>
