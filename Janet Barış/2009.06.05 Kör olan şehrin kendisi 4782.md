# Kör olan şehrin kendisi

*Janet Barış 05.06.2009*

<div class="taraf_structure_2col_1zq">
<div class="margen_n">



 <p>Bir şehrin kör olduğunu düşünün, trafik lambalarının işe yaramadığı önünü göremeyen insanlarla dolu olan bir şehir. Körlük sadece gözümüzü kapattığımızda anlayabileceğimiz bir şey değil, yaşayarak öğrenilebilecek bir durum, bir şehrin tam ortasında hiçbir şey görmeden yürümeye çalışmak dünyanın en savunmasız hallerinden biri olsa gerek. Jose Saramago’nun aynı adlı romanından yönetmen Fernando Meirelles’in uyarladığı <i>Körlük</i> filminde neresi olduğu bilinmeyen bir kentte bir adam birdenbire kör olur, göz doktoruna göre ise gözünde görmemesini gerektiren hiçbir problem yoktur, onun gibi körlük yaşayan birkaç kişinin daha olması yavaş yavaş bir salgının başlayacağını düşündürür zira göz doktorunun kendisi de aynı ‘hasta’lığa yakalanarak beyaz görmeye başlar. Asıl felaket ise aynı anda birçok kişinin benzer bir körlük deneyimi yaşamasıyla gerçekleşir. Nasıl ve nereden geldiği belli olmayan bir enfeksiyonla körleşen bir grup insan hastaneye kapatılır ama dışarıda salgın sürmektedir. Aralarında sağlam kalan, hastalara dokunmasına rağmen enfeksiyona yakalanmayan tek kişi ise göz doktorunun karısıdır. <br/><br/>Zamanla koğuş içerisinde artan insanlarla birlikte etrafta askerler görülür artık mesele sadece körlük değildir ölüm de peşinden gelmektedir. Gerçeküstü bir beyazlık eşliğinde ilerleyen Körlük insanoğlunun kalabalığı, düzen içerisindeki düzensizliğinin, iktidarın gücünü metaforik bir biçimde anlatmaya çalışan farklı bir örnek. Malzemenin hamuru mistik özellikler taşıması için yeterli bir zemini de hazırlıyor zaten. Bazı sahneler ayrı ayrı özenli ve insana birçok şey düşündürtecek ayrıntılar barındırırken kimi yerler daha didaktik öğeler taşıyor. Öte yandan <i>Körlük</i>’ü George Orwell’ın 1984’ünden aynı isimle uyarlanan filmle de ilişkilendirebiliriz, kapatıp gözetleyerek kontrol eden güç, burada körleştirerek işliyor gibi. Ayrıca körlüğün insanın nasıl elini kolunu bağladığını, gören gözlere de göstermeyi başarıyor yönetmen. Bir taraftan da Julianne Moore’un canlandırdığı rolde tek görebilen kadın olan doktorun karısı görülmemiş bir sabırla herkesle tek tek ilgilenebiliyor, her ne kadar seyirci olayları daha çok kadının gözünden izlese de, kör olanların çoğunun erkek olması da dikkat çekici bir unsur, fahişe dışında ortalıkta olaşan kadın yok gibi erkeklerin dünyasına ait bir körlük ve iktidar mücadelesi söz konusu. Başrollerde Julianne Moore kendi merkezinde gelişen olaylar çerçevesinde başarılı bir oyunculuk sergiliyor. Ayrıca Danny Glover, Gael Garcia Bernal gibi isimler de var. <br/><br/>Daha önce <i>Tanrıkent</i> filmiyle çok konuşulan Fernando Meirelles bu kez işini daha da zorlaştırıyor. <i>Körlük</i> sinemaya uyarlanması zor bir eser, bu yüzden en azından yönetmenin cesur davrandığını ve başarılı bir uyarlamayla bu yükün altından kalkabildiğini söylemek gerek fakat romanda olduğunda akla takılmayacak unsurlar görselleştiğinde sonuçsuz kalabiliyor ve bu da seyirciyi rahatsız edebiliyor çoğu zaman. Kuşkusuz ne kadar iyi bir uyarlama olursa olsun kitabı okumak meseleyi içselleştirmek açısından daha verimli bir seçim.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/5898.htm), [web.archive.org (arşiv bağlantısı)](http://web.archive.org/web/20091006072221/http://taraf.com.tr:80/makale/5898.htm)
