# Direksiyon yerine hayal kırmak

*Janet Barış 17.09.2009*

<div class="taraf_structure_2col_1zq">
<div class="margen_n">



 <p>Perşembe günleri bu köşede yazan Ahmet Gürata’nın son yazısı Film Bitmiyor başlığını taşıyordu. Ben de onun kaldığı yerden devam edeceksem eğer filmin bitmediği bir yerden başlamak istiyorum. İnsanların film seyretme merakı olduğu sürece film de biteceğe benzemiyor. Ne olursa olsun seyretme edimimizden vazgeçemiyoruz, sinema evlerimize, koltuğumuzun önüne kadar gelse de, çıkıp hayata karışmak, sosyalleşmek, sinema salonunun emniyetli koltuğuna gömülüp filmin bir yerinde durup boş karanlığa gözatmak istiyoruz hepimiz. <br/><br/>Şimdi aktaracağım anekdot, insanoğlunun umut etmeye devam etmesi açısından hep heyecanlandırmıştır beni. Halil Turhanlı’nın <i>Katiliniz Şehirlerde Dolaşıyor</i> adlı kitabında yer verdiği bu hikâye, Chicago gerçeküstücülerinden Franklin Rosemont’un yerel basından aldığı ve gerçekten yaşanmış bir olay. <br/><br/>“Yıllardan beri, rutin olarak, şehrin en uzun caddelerinden biri olan Halsted Sokağı’nı aynı günde defalarca boydan boya kateden Halsted Sokağı Otobüsü’nün şoförü, yaptığı işten öylesine bezmiş ki, bir gün neredeyse hepsini tanıdığı yolcularına dönmüş ve “Sizleri bu sabah işyerlerinize değil, Florida’ya götürmek istiyorum. Ne dersiniz” demiş. Gerçek olamayacak kadar güzel bu teklif karşısında yolcular sevinç ve şaşkınlıkla sormuşlar. “Bizi gerçekten Florida’ya götürecek misin.” <br/><br/>Şoför “Elbette götüreceğim, ama önce siz geliyor musunuz, gelmiyor musunuz onu söyleyin” yanıtını vermiş. Şoförün aklını kaçırdığını ya da sarhoş olduğunu düşünen ve o gün de işlerinin başında olmak isteyen birkaç kişi otobüsten inmiş. Yolcuların çoğunluğu el çırparak, “Haydi götür bizi Florida’ya” demişler. <br/><br/>Yolcular neşeyle şarkı söylüyor, şoför direksiyonu büyük bir keyifle sallıyor ve Halsted Sokağı Otobüsü Florida’ya doğru hızla yol alıyormuş. Birkaç saat sonra Indiana eyaletine ulaşmışlar. Fakat eyalet polisi otobüsün yolunu kesmiş ve şoförün eyaletlerarası yolcu taşıma ruhsatı bulunmadığı için daha ileriye gidemeyeceklerini bildirmiş. Şoför tutuklanmış, yolcular ise Chicago’ya gönderilmişler. <br/><br/>“Lanet olsun” diyor Franklin Rosemont, “Indiana eyalet polisine lanet olsun. Bir avuç insanı o sabah güzel bir düşten uyandırdığı için bin kez lanet olsun.” Fakat umudunu da yitirmiyor Rosemont; <br/><br/>“İnsanlar düşlerini berbat eden yasaların olmadığı bir dünyayı bir gün mutlaka kuracaklar ve Halsted Sokağı Otobüsü bir sabah Florida’ya mutlaka gidecek.” Franklin Rosemont’un aktardığı bu olayı yenilgiler tarihine bir not olarak düşebilirsiniz, diyor, öyküyü aktaran Halil Turhanlı, fakat bunun aynı zamanda gündelik hayatın boğucu sıradanlığı içinde yaşanmış bir peri masalı, heroik bir serüven olduğunu da kabul etmelisiniz. <br/><br/>Evet, Turhanlı’ya katılmamak elde değil, gündelik hayatımız içerisinde sıkışıp kalıp, mekanik bir biçimde birbirini tekrar eden günlere bir isyan bu, ama bir yandan da biliyoruz ki Halsted Sokağı Otobüsü eyalet yasalarına boyun eğmek zorunda. Öyle olunca da insanoğlu kendi serüvenini kendi yaratıyor kimi sanatla, kimi yazıyla, kimi de başka yollarla. Sinemada yönetmen kendi serüvenini yaratıyor, perdeye bakan seyirci kendi serüvenini. Aynı kareye aynı anda bakan yüzlerce insanın aklından kimbilir ne farklı düşünceler geçiyor. İnsanlar düşlerini berbat eden yasaların olmadığı bir dünyayı kurabilecekler mi ya da Halsted Sokağı Otobüsü bir sabah Florida’ya gidecek mi bilmiyorum ama düşlerimiz varoldukça sinema da varolacak ve film hiç bitmeyecek.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7467.htm), [web.archive.org (arşiv bağlantısı)](http://web.archive.org/web/20091206020520/http://taraf.com.tr:80/makale/7467.htm)
