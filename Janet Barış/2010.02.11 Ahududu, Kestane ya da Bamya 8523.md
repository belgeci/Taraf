# Ahududu, Kestane ya da Bamya

*Janet Barış 11.02.2010*

<div class="yazi">Türk sinemasında türler çeşitlenmesi ile çekilen filmlerin sayısındaki artış, iyi filmler kadar kötü filmleri de beraberinde getirdi. Aslında iyi film ne, ya da bazı filmler neden kötü gibi bir konuya girilecek olursa, bunun her ne kadar kişiden kişiye değişiyor olduğunu kabul etmiş olsak da sinema yazarlarının çoğu zaman ortak bir noktada buluştuğuna tanık oluyoruz. Sürekli ve benzer filmleri izlemekten olsa gerek birçok filme ilişkin farklı düşünen sinema yazarları iş kötü filme gelince benzer bir noktadan bakabiliyor. <br/><br/>Son yıllarda bir hareketlilik başladı, en iyiler bir şekilde ödüllendiriliyor da en kötüler neden ortada yok düşüncesi de başını almış olacak ki, kötüyü de seçme furyası başladı. Bunun öncüsü geçen yıl ilk kez verilen Altın Bamya ödülleri oldu. Altın Bamya aslında bildiğimiz Ahududu ödüllerinden farklı, cinsiyetçi filmleri kendi çapında değerlendiriyor, jüri sayısı ise geçtiğimiz yıldan bu yıla arttı. Altın Bamya amacını Türk sinemasında kadınlara yönelik yanlış yaklaşımların, cinsiyetçi bakışın yeniden üretilip temsil edilmesine eleştiri, karşı duruş, bir söz söyleme isteği olarak açıklıyor. Vizyona giren filmler bir ön elemeden geçirildikten sonra jüri tarafından en cinsiyetçi bulunan film, Altın Bamya ile taçlandırılıyor, böylelikle sinemada cinsiyetçiliğe vurgu yapılıyor. Diğer yandan Altın Bamya biraz acımasız, avını sadece popüler filmlerden yakalamıyor; geçen yıl kadın karakter ödülüne Cannes’dan ödüllü <i>Üç Maymun</i>’daki Hacer karakteri layık görülmüştü.<b> <br/><br/><br/>Altın Kestaneler</b> <br/><br/>Geçtiğimiz yıl başlayan bu akım bu yıl da tüm hızıyla sürüyor. Önceki aylarda <i>Sabah</i> gazetesinden Olkan Özyurt, sinema yazarlarına yılın en kötü filmlerini sordu ve bunun üzerinden bir haber yaptı, sonuç itibariyle görüş veren yazarların Ahududuları verilmiş oldu. <br/><br/>Yayın hayatına yeni başlayan ama haftalık olduğu için okur kitlesini çabuk yakalayan <i>www.arkapencere.com</i> sanal bir dergi. Murat Özer, Burçin Yalçın, Burak Göral, Cem Altınsaray ve Bilgehan Aras’ın yayına hazırladığı sanal dergi <i>arkapencere.com</i> bu yıl “Altın Kestane” ödülleri verdi. Yılın en fena filmi yani Altın Kestane’nin sahibi Serdar Akar’ın yönettiği <i>Gecenin Kanatları</i> oldu. En fena yönetmen ise <i>Yengeç Oyunu</i> ile Ali Özgentürk oldu. <i>Yengeç Oyunu</i>’nu seyrettiğimde ben de çok şaşırmıştım, <i>Hazal</i>, <i>At</i> gibi filmleri çekebilen bir yönetmenin üstünkörü mizansenlerle oluşturduğu filmi tam bir hayal kırıklığı olmuştu. En fena kadın karakter <i>Gecenin Kanatları</i> filmindeki Beren Saat, en fena erkek karakter ise <i>Kanalizasyon</i> filmindeki Okan Bayülgen oldu. Çoğunlukla sinema yazarlarından oluşan, içlerinde kültür-sanat gazetecilerinin de bulunduğu yirmi beş kişin oylarıyla seçilen Altın Kestaneler gelenekselleşeceğe benziyor. <br/><br/>Bu tip ödüller vermek bence gayet iyi, hep iyiler ödüllendirilecek değil ya bir yanda da başarısız görülen filmlere de bir rol biçilmeli. <i>Arkapencere.com</i>’un bir önemli buluşu da Alarm Zili ödülü, bu ödül <i>Gemide</i> gibi bir yapıt çıkarmış bir yönetmen olan Serdar Akar’a verildi bu yıl. Her yönetmenin kariyerinde diğerlerinden daha farklı bir film ya da inişler, çıkışlar olabilir, Kestane ödüllerinin bu tip uyarıcı bir işlev üstlenmesi ayrıca şık olmuş. Kamuoyunun da böyle bir ödüllendirme sistemine ihtiyacı olduğu Kestane ödüllerinin verilir verilmez popülerleşmesiyle ortaya çıkmış oldu. Demek ki herkes bir yerde “kötüler” çıksa diye bekliyormuş. <br/><br/>Sinemamızın kendine has bir Ahududu ödülleri yapısı oldu. Bu ödüller önümüzdeki yıllarda da devam edecek ve kemikleşecek gibi. Kurunun yanında yaş da yanmıyor böylelikle, iyisi olduğu kadar kötüsü de var her şeyin, kimisi böylece az biraz daha deşifre oluyor, o kadar.</div>

Kaynak: [taraf.com.tr](http://www.taraf.com.tr:80/makale/9975.htm), [web.archive.org (arşiv bağlantısı)](http://web.archive.org/web/20100405221153/http://www.taraf.com.tr:80/makale/9975.htm)
