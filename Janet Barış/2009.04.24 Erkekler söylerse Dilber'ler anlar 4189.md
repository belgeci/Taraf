# Erkekler söylerse Dilber’ler anlar

*Janet Barış 24.04.2009*

<div class="taraf_structure_2col_1zq">
<div class="margen_n">



 <p>Erkek kadın ilişkileri, aralarında geçen diyaloglardan, yaşananlardan oluşan süreç özellikle Hollywood sinemasının bel kemiği, bu tip filmler sektörü ayakta tutarken hem kadına hem de erkeğe belli kodları dayatıyor. Ken Kwapis’in yönettiği <i>Erkekler Ne Söyler, Kadınlar Ne Anlar</i> filmi birçok farklı ilişki üzerinden hem kadın-erkek ilişkilerini, hem de birbirine bu konuda akıl veren ya da danışan insanların hallerini çeşitli şekillerde betimlerken, Cemal Şan’ın yine bu hafta vizyona giren filmi <i>Dilber’in Sekiz Günü </i>aşkı emek, hoşgörü ve güven ekseni içerisinde anlatıyor.<i> <br/><br/>Sex and the City</i>’nin yazarları Greg Behrendt ve Liz Tuccillo’nun çok satan <i>He’s Just Not That Into You</i> kitabından uyarlanan <i>Erkekler Ne Söyler Kadınlar Ne Anlar</i>, bir grup insanın aşk ilişkilerini diyaloglara ağırlık vererek perdeye taşıyor. Kuşkusuz konu da roman da popüler, oyuncular da Ben Affleck, Jennifer Aniston, Scarlet Johanson gibi popüler isimler ama bu filmi özellikle diğerlerinden ayıran belli başlı yanları var. Bir kere klasik bir romantik komedi anlatısı kullanmayarak anlatmak istediğini tek bir ilişki çerçevesinde şekillendirmiyor. Romantik filmlerdekinin aksine yaşları 20 ila 30 arasında değişen insanların yaşadığı birçok farklı ilişkiyi aynı anda irdeliyor ve bu karakterler de uzaktan da olsa bir yerde birbirine bağlanıyor. Basmakalıp kodlardan uzak durarak gerçeküstü, masalsı ilişkileri önermiyor ya da bunu vazgeçilmez olarak sunmuyor. Aksine gerçekçi yapı, gerek ilişkiler gerekse de diyaloglarla hem dinamik hem de gündelik hayata ilişkin, kimse bulutların üzerinde uçmuyor. İstisnalar kaideyi bozar mı sorusu üzerinden herkesin kendi yaşadığı deneyim öne çıkıyor. Bir yandan da herkes ilişkiler konusunda uzman, başkalarına öğüt verirken, ister istemez dışarıdan müdahale etmiş oluyorlar. Romanda uyarlanan filmin eğlenceli bir yanı var, gerçekçi taraflarıyla da herkesin kendinden bir şeyler bulması mümkün. <b><br/><br/><font size="3">İsyankâr Dilber’le sekiz gün</font></b> <br/><br/>Cemal Şan’ın bir karakterin sekiz gününe odaklandığı üçlemesi <i>Zeynep’in Sekiz Günü</i>’nün ardından <i>Dilber’in Sekiz Günü</i>’yle devam ediyor. Fırat Tanış’la Nesrin Cavadzade’nin başrolünde oynadığı <i>Dilber’in Sekiz Günü</i> festivalleri gezdikten sonra vizyona girdi. Dilber’in sekiz gününün anlatıldığı yapım Cemal Şan’ın <i>Ali’nin Sekiz Günü</i> ile devam edecek olan üçlemesinin en sağlam örneği. Aslında <i>Ali’nin Sekiz Günü</i> de çoktan hazır hatta İstanbul Film Festivali’nde bu yıl yarışmadaydı ve en iyi müzik ödülünü aldı. Üçlemenin bir sırası olduğundan seyirci Ali’den önce Dilber’in sekiz gününe tanık olacak. <br/><br/>Dilber uzun zamandır evlenme hayalleri kurduğu nişanlısı Ali’nin başkasıyla evleneceğini duyunca yıkılır, tüm köyü karşısına alır, isyan eder korkak nişanlı ise her şeyden vazgeçmeye hazır. Dilber çaresiz kendini ahıra kapatır ve onu ilk isteyenle evleneceğini söyler. Topal Mehmet gelir, kasabada yaşayan ve bir lisede hademelik yapan Mehmet, Dilber’i ilk isteyen olur, isyankâr Dilber’in karşısında babası da duramaz ve evlenir bundan sonrası Dilber’in mutlulukla hüznün, geçmişle geleceğin çarpıştığı günler olur. <br/><br/>Cemal Şan köy-kasaba arasındaki farkı, köyde yaşayan kadının nasıl elektrikten bihaber yaşayabildiğini gösterirken bir yandan da köyün merkezinde mahcup biri olmaktan ziyade babasına nasıl başkaldırabildiğini göstererek kadın karakteri güçlü bir şekilde çiziyor. Mardin’in Nusaybin ilçesinde çekilen film, <i>Selvi Boylum Al Yazmalım</i> kadar olmasa da sevginin nasıl bir emek istediğini iki karakterin yaşadıkları üzerinden gösteriyor. Mehmet ve Dilber’in birlikte geçirdikleri süre zamansız gibi akarken aralarında gelişen yakınlaşma da tane tane, ilmek ilmek ilerliyor. Cemal Şan özellikle bu ince nüansları dingin bir biçimde anlatmış. Filmi ayakta tutan en önemli unsuru ise şüphesiz oyuncuları. Fırat Tanış da Nesrin Cavadzade de bu “ilişkisiz” ilişkiyi güvensizlikten güvene, korkudan sığınmaya kadar değişen duyguları etkileyici bir biçimde betimliyor. Zaten Bursa İpekyolu ile Ankara Film Festivali’nde alınan ödüllerin çoğu da oyuncuların.</p>
<br/>
<br/>
<br/>



<br/>


<div id="taraf_not">
</div>

</div>


</div>
