# Festival ‘Emek’siz geçiyor

*Janet Barış 08.04.2010*

<div class="yazi"><p>Baharın bir şehre filmlerle gelmesi her sinemasever için çok heyecan verici. Salonlar dolup dolup taşarken insanlar ellerinde festival kitapçıklarıyla, İstiklal Caddesi’ni arşınlıyorlar. Her ne kadar Nişantaşı ve Kadıköy’de de festival sürse de ana mekân, merkez her yıl olduğu gibi bu yıl da Beyoğlu.</p>
<p>Festivali ilk takip etmeye başladığım yıllarda filmleri seçer, Emek Sineması’na denk gelmişse ayrı bir sevinirdim. Çünkü salonu, havası, ambiyansı o kadar kendine özgüydü ki, insan kendini bir festivalde hissediyordu gerçekten. Kapı önü, koltuklar, kadife perde, eskiden takıcıların da konuşlandığı bu sokakla bütünleşmiş gibiydi. Emek Sineması’yla sadece festival değil, Beyoğlu da ayrı bir güzeldi. Bir şehri şehir yapan en önemli unsurlardan biri de sinema salonlarıdır. Alkazar’ı yakın dönemde kaybettik zaten, üzerine bir de Emek Sineması, akıl alır gibi değil. </p>
<p>Sinemaları, filmleri, alışveriş merkezlerine hapsediyoruz, böylelikle ne oluyor alışverişini yapan, çocuğunu birkaç oyuncağa bindiren, bir yerde oturup yemek yiyen seyirci hadi bir de sinemaya gidelim diyerek etrafındaki afişlere bakıyor, kafasına göre artık ne uygunsa seyrediveriyor. Oysa bir sinema salonu için hazırlanmalı seyirci, mesela Emek’e gidilecekse hangi filmler oynuyor bakmalı, saatleri ayarlanmalı, evinden çıkarken seyredeceği film için heyecanlanmalı belki de... Her seyirci böyle olmalı diye bir kaide de yok ama böylelikle tektipleştiriyorlar insanları. </p>
<p>Bizleri şehirden süpürüyorlar artık, perdeye yansıttığımız hayallerimizi de modernleştirilmiş merkezlere tıkmaya çalışıyorlar. Bu yüzden Emek sadece bir sinema salonu değil bir simge, modernizmin ilik ilik içimize aktığı şu günlerde bir isyan. Her şey de modernleşmesin artık, bazı şeylerin modernleşmeden daha güzel kalabileceği kimsenin aklına gelmiyor oysa.</p>
<p>Oraya bir alışveriş merkezi yapılması fikri de söz konusu ki buna da inanması zor gerçekten, zaten daracık bir sokak, kalabalıktan çıkıp bu kez kapalı bir kalabalığa mı karışacak insanlar? Her şeyden önce herkes sahip çıkmalı Emek Sineması’na, çünkü orası sadece “Emek” değil, hayallerimizin, düşlerimizin alanı. Bugün bir sinema salonu gidecek yarın başka yerler.. nefes almaya yer bırakmayacak kadar yıkacaklar. TMMOB Mimarlar Odası İstanbul Şubesi 12 martta yürütmeyi durdurma istemiyle mahkemeye başvurdu, belki çıkacak sonuçla birlikte bir umut doğar.</p>
<p>Her film öncesi seyirci alkış tutuyor Emek için, bu tip bir eylem amacına ulaşır mı bilmiyorum ama festival sürüyor.</p>
<p>***</p>

Akılda kalan filmler
<p>Birkaç gün rötarlı başladığım festivalde özellikle Robert Guediguian’ın <i>Suç Ordusu</i> filmi dikkat çekiciydi. Filmde, tehcir sırasında Türkiye’den Suriye’ye göçen oradan da Fransa’ya kaçırılan Misak Manuşyan’ın Nazilere karşı bir örgütün başına geçmesiyle yaşananlar anlatılıyor. Hikâye gerçek, Misak Manuşyan’ın göçten direnişe uzanan hayatını anlatan <i>Manuşyan: Bir Özgürlük Tutsağı</i> adlı kitap da Aras Yayınları tarafından yayımlandı.</p>
<p>Onun dışında Güney Kore yapımı, Bong Jo-Hoo’nun yönettiği <i>Ana</i>, bir annenin oğlu için neler yapabileceğini gösteren, heyecan dozu yüksek bir drama. Kendisini Troçki’nin reekarnasyonu zanneden bir gencin absürd hikâyesini anlatan Jacob Tierney’in yönettiği Kanada yapımı <i>Troçki</i> de eğlenceli. Uluslararası Yarışma kısmında gösterilecek olan filmlerin hepsi de birbirinden iyi gözüküyor. Yavaş yavaş birçoğunu görmeye çalışacağız. </p>
<p>İstanbul’da festival havası daha on gün sürecek. Dileğimiz festivalleri modernizasyona yenilmemiş salonlarda eskinin kokusunu içimize çekerek takip edebilmek... </p>
<p><b>janetiko@gmail.com</b></p></div>

Kaynak: [taraf.com.tr](http://www.taraf.com.tr:80/makale/10807.htm), [web.archive.org (arşiv bağlantısı)](http://web.archive.org/web/20100414074309/http://www.taraf.com.tr:80/makale/10807.htm)
