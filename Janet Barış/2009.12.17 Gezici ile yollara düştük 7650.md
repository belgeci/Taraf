# Gezici ile yollara düştük

*Janet Barış 17.12.2009*

<div class="taraf_structure_2col_1zq">
<div class="margen_n">



 <p>Gezici Festival’in yollara düştüğünden geçen hafta bahsetmiştik. Ankara’dan sonra uğradığı Artvin’de birkaç gün de olsa tanıklık ettik festivale. İnsan kendi gözleriyle gördüğü zaman daha iyi anlıyor küçük yerler için bu tip festivallerin ne denli önemli olduğunu. Artvin değişik bir şehir, dağların arasına sıkışmış bir merkezi var. Genelde yemyeşil diye bilinir ama merkezi bildiğimiz taşra şehirlerinden, ne tam köy ne tam şehir, kasaba da denebilir mi bilemiyorum. Ama yavaş yavaş etrafında dolaşmaya başladığınızda doğanın kucağında olduğunuzu fark ediyorsunuz hemen. Hele bir de kar yağmışsa ve merkezden hafifçe yükseklere çıkıyorsanız bir kartpostalın içinden geçiyormuşçasına masalsı bir havaya bürünüyor. <br/><br/>Şehirde birkaç tane sinema salonu varmış eskiden ama yavaş yavaş kapanmış. Festival gösterimlerinin de yapıldığı Ahmet Hamdi Tanpınar Kültür Merkezi’nin içerisindeki sinema salonu film izlenebilecek tek yer. Oraya da büyük şehirlerdeki gibi olmasa da filmler geliyormuş. Gezici Festival’in gelmesi ise apayrı bir hava oluşturdu şehirde. Özellikle Yedi Kocalı Hürmüz’ün de gösterildiği açılış gecesinde neredeyse izdiham oldu. Festival boyunca genellikle Türk filmleri dolup taştı, gösterimler ücretsiz olduğu ve herkese ayrı bir yer satılmadığı için insanlar erkenden kapıya gelip içeri girmeye çalıştı. Seyirci için olduğu kadar esnaf için de farklı bir deneyim oldu festival zira oteller yılın bu zamanlarında çok da kalabalık olmadığından şehre bir hareketlilik geldi. <br/><br/>Hava erkenden kararıyor ama günler o kadar uzun geliyor ki, bizim geçirdiğimiz birkaç gün bile olduğundan çok daha uzun geldi. Birçok farklı film de izledik. Dünyanın bir ucundan gelen yönetmenler Artvin’de seyirciyle buluştu. Ounie Lecomt’un yönettiği <i>Yepyeni Bir Hayat</i> adlı filmden sonra, Güney Kore asıllı Fransız kadın yönetmen seyircilerin sorularını yanıtladı. Bir yetimhaneye bırakılan sekiz yaşındaki Jinhhee’nin öyküsü Artvinlileri çok etkiledi. Yönetmen filmden sonra kendi hayatından yola çıkarak çektiği filmiyle ilgili soruları yanıtladı. Yine bir Güney Koreli yönetmen olan Lee Hey- Jun yönetmiş olduğu <i>Bay Kim’in Avare Günleri</i>’nin gösteriminin ardından seyircinin karşısına çıktı. Genellikle yabancı film gösterimlerinden sonraki söyleşilerde sorulan sorular buradaki kitlenin sinemadan çok da uzak olmadığının bir göstergesi gibiydi. Ayrıca genelde gittiğimiz, uğradığımız yerlerde hoş insanlarla karşılaştık, ekibi bir misafir havasıyla karşıladılar. İçtiğimiz çaylar ikram oldu, mahallenin kadın muhtarı nazikçe yanımıza yaklaşarak bizi torununun sünnet düğününe bile davet etti. <br/><br/>Hava soğuktu ama festivalin ortamı çok sıcaktı, halk oyunları ekipleri, uzunca bir arayıştan sonra bulunan on yaşındaki tulum çalan çocuk, Erciyes’ten gelip bize gösteri yapan kayak ekibi derken kısacık günler geçip gitti. Festival Artvin’den sonra üç gün Üsküp’e uğrayacak ve buradaki hayata karışacak. Gezici öyle bir festival ki girdiği şehrin havasına bürünüyor hemen, neredeyse orası oluyor. Mevsimin, şehrin çok da bir önemi yok aslında, Gezici Festival gittiği her yeri değiştiriyor.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/9078.htm), [web.archive.org (arşiv bağlantısı)](http://web.archive.org/web/20100120032957/http://taraf.com.tr:80/makale/9078.htm)
