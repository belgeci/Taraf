# Sen arkadaşımın aşkısın...

*Janet Barış 04.12.2009*

<div class="taraf_structure_2col_1zq">
<div class="margen_n">



 <p>Türk sinemasında romantik komedi denilen tür özellikle son dönemde ticari ve sanat filmleri ayırımı içerisinde kaynayıp gidiyor, hiç örneği yok değil, misal Murat Şeker’in son filmi <i>Aşk Geliyorum Demez</i> Yeşilçam tadında bir romantik komediydi, üstelik de özgün bir yapımdı. Oysa çoğu zaman romantik film çekmeye çalışılırken Hollywood kodları baz alındığından çuvallanabiliyor. İlk önce müzisyen olarak tanıdığımız, sonrasında yazar olarak ünlenen Tuna Kiremitçi, asıl okuduğu okul olan sinemada şansını böyle bir ortamda romantik bir filmle deniyor. Melis Birkan, Ali İl ve Cemal Toktaş’ın başrollerinde oynadığı <i>Adını Sen Koy</i>, yönetmenin popülaritesinin yanında, oyunculardan Melis Birkan’ın <i>Issız Adam</i>’dan katkılanan gişesiyle de kitlelerin ilgisini çekeceğe benziyor. <br/><br/>Eskişehir’deyiz. Can ve Aybige altı ay gibi kısa bir sürede tanışmış, âşık olmuş ve evlenmek için gün saymaktadır. Ilgaz ise Can’ın çocukluk arkadaşı, Berlin’de yaşıyor düğünde nikâh şahitliği yapacağı için Eskişehir’e geri dönüyor. Aybige için Ilgaz’la tanışmak önemli çünkü âşık olduğu adamın en yakın arkadaşı onu sevsin istiyor. Ilgaz’ın görür görmez Aybige’ye ters davranması herkesi şaşırtır. Zamanla anlarız ki, Can’ın en yakın arkadaşına gönderdiği resimlerden Ilgaz aslında kendi kendine âşık olmuş Aybige’ye. Üstelik de intihar saplantılı ağabeyi bu gizli aşkın farkında akıl hastanesinden iyi gelir diye evci çıktığı birkaç gün içerisinde de duruma el atınca işleri daha da karıştırıyor. Aybige ile Ilgaz’ın yalnız başına bir gün geçirmek zorunda olmasıyla birlikte sadece işler değil, düğüne beş kala Aybige’nin kafası da karışıyor. <i><br/><br/>Adını Sen Koy</i> iyi bir senaryoya sahip ve derli toplu bir anlatımı var. Genellikle bu tip filmlerde karakterlerin ana meseleleri konuştuğuna şahit oluruz, Kiremitçi’nin saçımı kestirsem mi vs. gibi gayet doğal diyaloglar serpiştirmesi filmin sahiciliğini güçlendiriyor. Meseleye erkek tarafından bakıyor ama kadını da erkeğin hayatının merkezine koyarak zaman zaman fazla mükemmel çiziyor. Herhangi bir sorunu olmayan, her şeyiyle mükemmel, erkeğinin hayatını tek bir dokunuşla değiştirilebilecek kadınlar aslında daha ziyade Amerikan filmlerinde olur ama yine de uzak gelmiyor seyirciye gerçekçi duruyor. Bu gerçekçilik her iki tarafın ailesi, akrabalar gibi yan karakterlerle de güçleniyor, bu anlamda filmin bir inandırıcılık sorunu yok. Diğer yandan Ilgaz’ın dünyanın bir yerinde kendisine atılmış bir mail üzerinden doğan aşkının boşluğu seyircinin kafasında dolmuyor. Metin Erksan’ın 1965 tarihli <i>Sevmek Zamanı</i>’nda bir adamın, bir kadının resmine tutkulu bir şekilde âşık olduğuna tanık olmuştuk. Tuna Kiremitçi de belki de bu vesileyle <i>Sevmek Zamanı</i>’na gönderme yapmaya niyet etmiştir ama Ilgaz’ın Aybige’ye olan aşkının bir derinliği olamıyor seyircinin gözünde. Ilgaz’ın ne ara üstelik de en yakın arkadaşının sevdiği kadını görsün diye gönderdiği fotoğrafına âşık olup bu derde düştüğünü çözemiyoruz. <br/><br/>Cemal Toktaş, hem <i>Güneşi Gördüm</i> hem de <i>Kara Köpekler Havlarken</i>’de başarılıydı, burada da çok iyi, zaten oynadığı her karakteri kendine has ayrıntılarla çizebilen bir oyuncu. Melis Birkan ise <i>Issız Adam</i>’dan bu yana yol kat etmiş, daha sahici, Ali İl ile filmde baya bir yük yüklenen sorunlu ağabey rolünde Ahmet Mümtaz Taylan da filmi sırtlananlardan. <br/><br/>Yönetmenlik olarak eli yüzü düzgün, görüntüleriyle de öne çıkan bir yapım. Bir kısım genç kuşağı sinemaya çekeceğe benzer, estetik bir kaygısı olduğu da açık. <i>Adını Sen Koy</i>, son zamanlarda izlediğimiz “popüler” filmler içerisinde öne çıkıyor, görüntüsü, anlatım dilindeki derli topluluğuyla da Tuna Kiremitçi’nin film çekmeye devam ederse daha da başarılı işler çıkarabileceğinin habercisi.</p>
<br/>
<br/>
<br/>



<br/>


<div id="taraf_not">
</div>

</div>


</div>
