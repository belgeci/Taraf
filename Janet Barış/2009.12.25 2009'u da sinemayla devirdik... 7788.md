# 2009’u da sinemayla devirdik...

*Janet Barış 25.12.2009*

<div class="yazi">Türk filmlerinin son yıllarda eskisinden daha revaçta olduğu kesin bu sinemayı yakından takip eden herkesin kolaylıkla yapabileceği türden bir gözlem. Ama kendi içinde değişiyor bazen, kolaya kaçıp ticari ve sanat filmleri diye ayırdığımız yapımlar belli bir kalıp içersinde değerlendirilemiyor. Bu yıl özellikle buna tanık olduk. Geçtiğimiz yıllarda nasılsa iş yapar türden ticari filmlerin birçoğu vizyondan eli boş dönmedi, bu yıl ise bu rüzgâra kapılıp çekilen filmlerin gişede çok da yüzünün gülmediğine şahit olduk. Bu yüzden birçok filmin mesanesi okunmadı bile, yapılmaya çalışılan reklamlar da başarılı olamadı. <br/><br/>Sanat sineması diye adlandırdığımız yapımlar ise yine geçtiğimiz yıllara benzer bir biçimde sınırlı sayıda izleyiciyle buluştu. Estetiği ve görüntüleriyle seyirciyi cezbeden ve birçok festivalden ödülle dönen özenli yapımlardı çoğu. Zaman zaman sinema yazarları olarak kendi aramızda da konuştuğumuz genel bir değerlendirmeyi <i>Taraf</i> için yazıya döktük.<b> <br/><br/><br/><font size="3">Alin Taşçıyan (<i>Star</i> gazetesi)</font></b> <br/><br/>Yerli yapımların sayısı geçen yıla oranla yüzde 50 artış kaydederken izleyici sayısında yüzde 20’ye varan bir azalma görülüyor. Gişe rakamlarını ve oranlarını analiz etmek için 2010’u bekleyip kesin sonuçları almakta yarar var ama kesin bir gerçek var ki 2009 yapımı 70 filmin toplam izleyici sayısı 2008 yapımı 48 filmin izleyici sayısının altında kalacak. Her nedense gişe performansında bir türlü istikrar sağlayamıyoruz, maddi tablo pek iç açıcı değil. Öte yandan Türk filmi deyince bütün dünyada festivalcilerin ve sinemaseverlerin gözleri parlar oldu. Uluslararası ve ulusal yarışmalarda çok itibar gören, önemli ödüller kazanan, bazıları ödül sayısında rekora koşan filmler, yönetmenlerinin başarı öyküleri oldu. Bazı yönetmenler ise onlardan beklenen sağlam adımları atarak ilerledi. 2009’da edebiyat uyarlamaları da dikkat çekiciydi.<b> <br/><br/><br/><font size="3">Senem Erdine İşmen (<i>Sinema</i> dergisi Genel Yayın Yönetmeni)</font></b> <br/><br/>2009’da gösterime giren yerli film sayısı geçen yıla göre neredeyse yüzde 50 arttı. Buna karşılık bu yıl ne yazık ki belli bir standardın üzerine çıkabilen kaliteli film sayısı aynı oranda artmadı. Birkaç istisna dışında seyirciyle buluşmakta zaten zorluk çeken yerli filmlerin bu yıl bu kalabalık içinde salon bulmakta iyice zorlanacağını sezon başında tahmin ediyorduk. Öyle de oldu. Birçoğu umdukları seyirciye ulaşamadan gösterimden kalkmak zorunda kaldı. Henüz olgunlaşmamış bir sinema sektöründe bu tür süreçlerin yaşanması normal kabul edilebilir belki. İyi tarafından bakarsanız, bunu, çok ama birçoğu kalitesiz filmin çekildiği bir arayış dönemi olarak görebilirsiniz. Aralarından mutlaka iyi filmler çıkacaktır. Ancak bu dönemde film üretenlerin seyirciyi, sektörü ve sinema gündemini daha gerçekçi tahlil etmek zorunda olduklarını unutmamaları gerekiyor. Sinemanın son yıllarda kârlı bir sektör gibi görünmeye başlaması nedeniyle anlatacak ne doğru dürüst bir hikâyesi, ne de o hikâyeyi anlatacak sinemasal vizyonu ve donanımı olanların, alelacele hayata geçirdikleri projelerin ne kendilerine ne Türk sinemasına ne de seyirciye faydası var. Üzerine çok düşünülmüş, çok çalışılmış iyi işlerin seyirciyle buluşmasını daha da zorlaştırmaktan başka bir işe yaramıyorlar.<b> <br/><br/><br/><font size="3">Olkan Özyurt (<i>Sabah</i> gazetesi)</font></b> <br/><br/>Vizyona giren film sayısına (70 yapım) bakıp süper bir yıl geçirdik denebilir. Ama bu çok aşırı bir iyimserlik olur. Yıl içerisinde eli yüzü düzgün film sayısı maalesef 15’i geçmedi. İlk elden <i>Hayat Var, Vavien, Süt, Nokta, Pandora’nın Kutusu, Neşeli Hayat, Kıskanmak, Karanlıktakiler</i> akla geliyor ki bu filmler de zaten sinemacılar tarafından çekildi. Sinemacı olmayıp da sinema dünyasına girenler ise genellikle hayal kırıklığı yarattılar. Bundan olsa gerek bu yıl ‘kötü filmler’ başlığı altında toplanacak seçkideki film bolluğu dikkat çekiciydi! Bu başlık altında ince eleyip sık dokusak bile 25 film sayılabilir. Zaten bu da seyirci algısına yansıdı ve seyirciler sinemaya daha temkinli gitmeye başladı. Yılın olumlu özelliği ise genç yönetmenlerin sinemamıza ağırlığını koyması oldu. Genç yönetmenlerden <i>11’e 10 Kala, İki Dil Bir Bavul, Köprüdekiler, Mommo, Hayatın Tuzu, Başka Dilde Aşk, Uzak İhtimal, Bornova Bornova</i> gibi nitelikli filmler izledik, açıkçası epey umutlandık.
              </div>
