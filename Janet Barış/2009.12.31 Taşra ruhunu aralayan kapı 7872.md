# Taşra ruhunu aralayan kapı

*Janet Barış 31.12.2009*

<div class="yazi">Taşranın Türk sineması açısından merkezî bir önem kazanması özellikle 90’ların ortasından sonra gelişen bir durum. Anlatım şekli ne olursa olsun popüler ya da minimalist farketmez eğer ardı ardına koyarsak böyle bir akımın geliştiğinden bile bahsedebiliriz. Yağmur ve Durul Taylan kardeşlerin yönettiği <i>Vavien</i>, Tokat’ın Erbaa ilçesinde geçen, fiziksel olarak taşrayı betimler gibi gözükmese de karakterlerin iç dünyasında dolaşırken taşralılığın kapattığı ruhların kapılarını aralayan bir yapım. <br/><br/>Coen Kardeşler sinema tarihinde kardeş yönetmenlerin başarılı bir örneği. İki kardeş çektikleri filmlerle birçok kült filme imza attıkları gibi <i>İhtiyarlara Yer Yok</i> filmiyle Oscar’a kadar uzandılar. Bizde ise Yağmur ile Durul Taylan biraderler var. İki kardeşin birlikte film çekmesi ister istemez Coen Kardeşleri getiriyor akla. Yağmur ve Durul Taylan kardeşler, <i>Okul</i> ve <i>Küçük Kıyamet</i> filmlerinin ardından üçüncü filmleri <i>Vavien</i>’le ne kadar olgunlaşmış bir sinema diline sahip olduklarını gösteriyorlar. Üstelik de birçok açıdan Coenlerin sineması ile benzeşseler de kendilerine özgü farklı bir halleri olduğu açık. <i>Vavien</i>’i vizyona girmeden önce görme şansım olmamıştı. Artvin’de Gezici Festival esnasında birçok sinema yazarı arkadaşın film hakkındaki olumlu düşünceleri ve üzerine konuştukları merakımı iyiden iyiye arttırınca, festival yorgunluğunu henüz üstümden atmamışken ayağımın tozuyla <i>Vavien</i>’i gördüm.<i> <br/><br/>Vavien</i> ismi ilk bakışta farklı gelebilir, filmde kelimenin anlamı açığa çıkıyor. Elektrikçilik yapan Celal, milletvekili hanımın evindeki ışık problemini anlatırken, bir yerden açılabilen ışığın başka bir anahtarla kapatılmasını sağlayan bir düzenek olduğundan bahsediyor. Yani filme adını veren bu düzenek. Celal, karısı Sevilay ve ergen oğlu Mesut, tam bir mutsuz aile tablosu çiziyor. Sevilay çok seviyor kocasını ama Celal mutsuz, çoktan bıkmış karısından kimseye tahammülü yok. Herkesin birbirinden gizledikleri var. Sevilay babasının Almanya’dan yolladığı paraları gizlice biriktiriyor ama Celal onun yerini çoktan keşfetmiş, o da Sevilay’dan porno cd’lerini saklıyor. <br/><br/>Taşra küçük bir yer ve herkes birbirini tanır bu yerlerde, bu “az”lık herkesin birbirinin hayatını daha yakından deşmesine neden olur. Zaten Celal’in yaşadığı birçok olayda yolda yürürken bile taziye ya da iyi dilek mesajlarına boğulduğuna şahit oluyoruz. Diğer yandan küçük yerlerin küçük hesapları da oluyor. Özellikle Celal’in düşündükleri, sıradan bir taşralının karısıyla ilgili düşünebileceği ama kolay kolay uygulayamayacağı bir şey, Celal bunu uyguluyor, yorgun hayatında yeni bir sayfa açmak için kendince en akıllıca yolu buluyor. Pavyonda umutsuzca sevdiği kadını görmek için Samsun’da bir okul binasının elektriğini döşeme ihalesi aldıkları yalanını bile uyduruyor. Karısının birdenbire ortadan kaybolması ise her şeyi çözecek gibi duruyor. Genel tablo bu ama Taylan biraderler insanın içinde keşfedilmemiş bir kötücülüğü çıkarıyor Celal karakteriyle. Çünkü Celal ne kadar kötüyse Sevilay o kadar iyi, Celal ne kadar hesaplı kitaplıysa Sevilay o kadar naif, Celal ne kadar karısını sevmiyorsa, Sevilay o kadar seviyor kocasını...<i> <br/><br/>Vavien</i>’in senaryosunu da yazan başrol oyuncusu Engin Günaydın televizyonda bilinen Burhan kalıbından çıkıp bambaşka bir hale gelmiş, aslında alıştığımız Burhan karakteri de Tokatlıydı ve apartman dünyası içerisinde kendine özgü bir acımasızlığı vardı, fazlasıyla bencildi, birçok anlamda Celal’le benzeştikleri yanlar var ama burada başka bir oyunculukla karşı karşıyayız. Sevilay’ı canlandıran Binnur Kaya ile çok güzel bir senkron yakalamışlar. <i>Vavien</i>, popüler kalıplarla estetik bir hikâyenin anlatılabileceğini gösteren bir kara komedi, özellikle günümüz Türk sinemasında birbirine zıt uçlarda gezen yapımlardan ayrılıyor. <br/><br/>Işık iki uçlu, bir yandan açılıyor bir yandan kapanıyor. Filmde bu iki uç, biri iyi biri kötü gibi, kötünün açtığı ışık, iyi olan tarafından kapatılıyor, böylelikle sonu da “iyi” oluyor.
              </div>
