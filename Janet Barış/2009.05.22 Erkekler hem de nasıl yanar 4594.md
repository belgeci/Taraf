# Erkekler hem de nasıl yanar

*Janet Barış 22.05.2009*

<div class="taraf_structure_2col_1zq">
<div class="margen_n">



 <p>Tipik romantik-komedileri mütemadiyen vizyonda görmek kaçınılmaz. Sinemasal anlamda pek birşey ifade etmeseler de kadın-erkek ilişkilerine dair sayısız saptamalar içeren bu tür filmler tekrardan kaçınmadan, birbirlerini yeniden ve yeniden üreterek yollarına devam ediyor. Özellikle yaz aylarında vizyonun daha sakin, daha kendi halinde olduğu dönemde romantik filmler öne çıkabilir. Howard Deutch’un yönettiği My Best Friend’s Girl yani Arkadaşımın Aşkı da ısınan havalara uygun, hafif bir romantik-komedi. <br/><br/>Tank karşımıza ilk çıktığında onun serseri bir adam olduğunu düşünürüz ama çok geçmeden bunun sadece Tank’in bir oyunu olduğunu anlarız. Yani Tank, önceden yaptığı sözleşmelere göre sevgilisi tarafından terk edilen adamlarla bir anlaşma yapar. Bu anlaşmaya göre kızları tavlayacak ama onlara o kadar kötü bir gece geçirtecektir ki, sevgililerini terk ettiği için pişman olan kızlar hiç düşünmeden onlara geri döneceklerdir. Plan, Tank’in performansı sayesinde genellikle düşünüldüğü gibi sonuçlanır. Bir gün en yakın arkadaşı Dustin, Tank’e ihtiyaç duyar. Hikâyenin iyi adamı Dustin, Alexis’e âşıktır, çıksalar da ilişkileri tam anlamıyla rayına oturmaz. Dustin kendi kıymetini bilsin diye Tank’i araya sokar, ama Alexis, Tank’in alışık olduğu kadınlardan olmayınca işler umduğu gibi gitmez. Başta serseri gibi gözüken ama farketmeden âşık olmaya başlayan Tank’in babası gibi olma gibi bir korkusu da var zira babası çok çapkın ve annesine haksızlık etmiş biri, Tank de Alexis’e layık olmadığını düşününce işleri hepten karıştırıyor. <br/><br/>Hikâyenin diğerlerinden farklı olan tarafını düşünmeye çalışırsak kadından ziyade daha erkek merkezli olduğunu söyleyebiliriz. Kadın kahramanla özdeşleşmeye hazır olan seyirci, bu kez erkeğin çevresinde dolaşan olaylar ile onun çaresizliğine tanık oluyor. Alexis de merkezde sayılır ama öykünün kahramanı aslında Tank. O da bu tip filmlerde karşımıza çıkan idealize edilmiş erkek tipinde değil. Dustin ise Hollywood filmlerinde görmeye alışkın olduğumuz benzerleri belki de binlerce çizilmiş olan bir karakter, kadınlara karşı ezik, tipik bir kaybeden. Zaten seyirci de Tank ve Alexis arasında birşeyler olurken, en yakın arkadaşının güvenini kaybetmeye hazır olan Tank’e kızmıyor çünkü Alexis’in gönlü zaten Dustin’e hiçbir zaman kaymayacakmış gibi gözüküyor. Alexis ise bir evlenmek için doğru erkeği arayan kadın, bir de tek gecelik aşklar peşinde koşan kadın, ne zaman ve nasıl dönüşüyor anlamak mümkün değil. <br/><br/>Yönetmen Howard Deutch Arkadaşımın Aşkı gibi popüler tarzda filmler yapmakla ilgileniyor. Daha öncesinde çektiği Bruce Wills’in başrollerinde oynadığı Komşum Bir Katil de yine aynı yönetmenin. Oyuncular da tanıdık, Dustin rolünde Amerikan Pastası’yla tanınan Jason Biggs var. Alexis rolünde de romantik-komedilerin tercih edilen sarışını Kate Hudson yer alıyor. Tank’in gidip gelen psikolojisini betimleyen aktör ise Dane Cook, oyunculuklar genel anlamda sırıtmıyor. Ayrıca Tank’in babası olarak da Alec Baldwin sürpriz bir şekilde çıkıyor ortaya. <br/><br/>En azından, Tank gibi kadınlara kötü davranıp eski erkek arkadaşlarına dönmesini sağlayan bir karakter yaratılması hoş bir fikir ama klişeler ve diğer filmlerden hatırlanan tekrarların da çok fazla olduğunu söylemek gerek. </p>
<br/>
<br/>
<br/>



<br/>


<div id="taraf_not">
</div>

</div>


</div>
