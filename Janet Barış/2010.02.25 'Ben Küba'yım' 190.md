# ‘Ben Küba’yım’

*Janet Barış 25.02.2010*

<div class="taraf_structure_2col_1zq">
<div class="margen_n">



 <p>Kristof Kolomb bugünkü Küba topraklarına ilk ayak bastığında “gözün görebileceği en güzel toprak parçası” diye not etmiş günlüğüne. Küba’nın eşsiz doğasını gidip gören şanslı insanlardan değilim ama Mikhail Kalatozov’un yönettiği <i>Soy Cuba</i> yani <i>Ben Küba’yım</i> sadece Küba sokaklarında dolaşmakla kalmıyor devrime giden yolda nasıl bir süreç yaşandığını dört ana epizot üzerinden anlatıyor. <br/><br/>!f İstanbul’da Altyazı işbirliğiyle kült filmler kapsamında gösterilen <i>Soy Cuba</i> insanda derin izler bırakan ve unutulmayacak filmlerden biriydi. !f İstanbul kapsamında çokça film görememiş olmama rağmen gördüklerim içerisinde en akılda kalan ve etkileyici olan şüphesiz ki <i>Soy Cuba</i> yani <i>Ben Küba’yım</i>’dı. Film dört ayrı epizottan oluşuyor. Her karakter kendi sınıfını temsil ederek alıyor yerini; bir fahişe, bir çiftçi, bir köylü ve bir öğrenci. İlk bölümde fahişelik yapmak zorunda olan Maria’nın hikâyesiyle karşılaşıyoruz. Eğlendirmek zorunda olduğu Amerikalılar var, onlara göre Küba sadece kumarhane ve eğlence mekânlarından ibaret, öyle ki gerçek yoksullukla karşılaşınca ne yapacaklarını şaşırıyorlar. <br/><br/>Sonrasında Yaşlı Petro’nun şekerkamışı tarlası var. Tarlasıyla konuşuyor Petro, “Büyüyün,” diyor tohumlara “kendim için değil evlatlarım için, önceleri en korkunç şeyin ölüm olacağını düşünüyordum ama hayatın kendisi daha da korkunç” diye söyleniyor tarlasına. Fakat arazisi elinden alınınca öylece başbaşa kalıyor şekerkamışlarıyla... <br/><br/>Üçüncü bölüm Enrique’nin öyküsü, öğrencilerin mücadelesi, Batista, Fidel Castro’nun öldüğü haberlerini yayarken öğrenciler kendi çapında bir direnişle halka bunun gerçek olmadığını anlatmaya çalışıyorlar. Bir yanda polisin gözüne Lenin’in <i>Devlet ve Devrim</i> kitabı takılırken bir yandan da öğrenciler meydanlara akıyor. Son bölüm ise önce devrimcileri eleştiren ama daha sonra onlarla birlikte hareket etmeye başlayan bir köylü üzerine. <br/><br/>Her bölüm kendi içinde bir bütün. Dönemine göre çok farklı bir anlatıma sahip; kamera açıları, kaydırmaları o kadar etkileyici ki yüz otuz beş dakikalık film insanın gözünün önünden akıp gidiyor. Yaşlı Petro’nun kendi elleriyle şekerkamışı tarlasını yaktığı sahne kanımca sinema tarihinin en güzel, en etkileyici sahnelerinden biri ve yine polis kurşunuyla ölen öğrenci Enrique’nin cenaze sahnesi de öyle... <br/><br/>Halkla buluşma süreci de ilginç bir şekilde gelişiyor filmin. 1964 yılında çekilen ve Sovyet-Küba ortak yapımı olan <i>Soy Cuba</i>’ya ne Küba ne de Sovyetler sahip çıkınca, tarihin tozlu raflarına gömülüyor. Yıllar sonra Martin Scorsese bir festivalde Mikhail Kalatozov’un retrospektifini izlerken <i>Soy Cuba</i>’ya rastlayıp hayran kalıyor, hatta “Sinemaya başladığım dönemde bu filmi izlemiş olsaydım, şu an bambaşka filmler yapardım” diyecek kadar sahipleniyor. Sonrasında DVD’sini basarak dünya üzerinde tekrar dolaşıma çıkmasını sağlıyor. Ne kadar ironik ki bugün <i>Soy Cuba</i>’yı izleyebiliyorsak Amerikalı bir yönetmenin uğraşları sayesinde.<i> <br/><br/>Soy Cuba</i>, insanın hayatını değiştirebilecek türden bir film. Seyrettikten sonra artık hayatını ikiye ayırabilir diye düşünüyor insan; <i>Soy Cuba</i>’yı görmeden önce ve <i>Soy Cuba</i>’yı gördükten sonra... Hayatının bir döneminde başka bir dünyanın mümkün olduğunu hayal etmiş herkesin bir yerlerden bulup seyretmesi gereken bir devrim klasiği. <br/><b><br/><br/><font size="3">Yıllar sonra Berlin’de...</font></b><font size="3"> <br/></font><br/>Semih Kaplanoğlu’nun üçlemesinin son ayağı <i>Bal</i>, Berlin’de Altın Ayı’ya uzandı. En son kırk altı yıl önce Metin Erksan’ın <i>Susuz Yaz</i>’ı alabilmişti bu ödülü. <i>Yumurta</i>’yı da <i>Süt</i>’ü de sevmiştim, <i>Bal</i>’ın çok daha iyi olduğu kulağımıza çalındı, Berlin’de birçok ünlü yönetmenin yapıtları arasından sıyrılan <i>Bal</i>’ı merakla bekliyoruz artık. Türk sinemasının yurtdışında bu denli ilgi görüyor olması çok önemli. Bunu en önemli mimarları da kuşkusuz yönetmenler. Özellikle İstanbul Film Festival’inde her seansta görebileceğiniz Kaplanoğlu, sadece film çekmekle kalmayıp, dünya sinemasında da neler olup bittiğini takip eden bir yönetmen. <br/><br/>Sinema dilini usul usul olgunlaştıran Kaplanoğlu’nun ödülü alması gerçekten hem gurur verici hem de sevindirici oldu.</p>
<br/>
<br/>
<br/>



<br/>


<div id="taraf_not">
</div>

</div>


</div>
