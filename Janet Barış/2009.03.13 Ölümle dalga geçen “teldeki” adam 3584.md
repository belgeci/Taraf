# Ölümle dalga geçen “teldeki” adam

*Janet Barış 13.03.2009*

<div class="taraf_structure_2col_1zq">
<div class="margen_n">



 <p>Belgesel izlemek genellikle sıkıcı bir eylem olarak görülür ama bazı belgeseller gerçek ve kurgu arasındaki çizgiyi öyle incelikle yansıtırlar ki aksiyon filmlerinden bile daha ilginç bir örnek çıkabilir. <i>Teldeki Adam</i> tam da bu noktada bir belgesel sinema örneği olarak vizyona giriyor. <br/><br/>Fransız asıllı Philippe Petit çocukluğundan itibaren kulelere ilgi duyar ve bir gün ip cambazı olduğunda kuleleri birleştiren ipin tam ortasında olmayı hayal eder. Öyle ki daha erişkin olmadan gittiği dişçide beklerken göz gezdirdiği gazetelerden birinde ikiz kulelerin inşa edileceği haberini görüp sayfayı yırtar ve böylelikle hayallini gerçekleştirmek için ilk adımı atmış olur. Petit yetenekli olduğu kadar şanslı bir ip cambazıdır, çünkü çevresindekiler, arkadaşları ve sevgilisi de dahil olmak üzere herkes yanındadır. İlk önce Notre Dame’a gerdiği telde yürür, Fransızlar tel üzerinde ustalıkla yürüyen bu adamı şaşkınla izler. İlk uluslararası macerası ise Avustralya’dadır, burada da yine yüksek bir noktaya gerdiği telleriyle gösterisini sunar. Petit’nin bunu yaparken izin almaması insanların yolda yürürken birdenbire havada yürüyen birini görmesiyle sona erer, daha sonrasında ise genellikle kelepçelenip gözaltına alınır ve kısa bir süre sonra da serbest bırakılır. <br/><br/>Belgeselin başında Petit’nin yüksekte olma tutkusunun çerçeveleri betimleniyor, ardından film boyunca anlatılan süreç başlıyor; Amerika ve ikiz kuleler macerası... Bu noktada olaylar daha hareketli bir hal alıyor. Öncesinde Amerika’ya giden ve kuleler etrafında çeşitli araştırmalar yapan Petit, daha sonra aylarca New York’ta kalıp arkadaşlarıyla birlikte proje üzerinde çalışıyor. Eşyaları binaya getirmekten, sabaha karşı kuleler arasına tel germeye kadar uzanan bu heyecanlı süreç, New Yorkluların şaşkın bakışları arasında, 1974 yılının yazında zaferle sonlanıyor. Neredeyse bir saat boyunca tel üzerinde yürüyen ve önce tutuklansa da daha sonra kahraman olan Petit amacına ulaşıyor, şimdi var olmayan ikiz kuleler arasında 400 metre yükseklikte ölümle dalga geçiyor. Ölme ihtimalini hep düşündüğünü ifade eden Petit, bunun üzerinde durmuyor, çünkü ölürse dünyada en çok yapmak istediği şeyi yaparken öleceğini biliyor. <i><br/><br/>Teldeki Adam</i>, Petit ve arkadaşlarının anlatımıyla ilerliyor ama geçmiş sürekli kurgulanarak ayakta tutuluyor. Böylelikle Petit’nin gerçek ve kurgu arasında gelişen anıları, yaşadıkları perdede hayat buluyor. Hikâyenin kendisi de zaten ilginç olduğundan seyirci için sürükleyici, heyecanlı ve zaman zaman da gerilimli bir sinema yolculuğu başlıyor. Zaten Petit gerilimin ortasında yaşıyor, kimsenin hayal edemeyeceği yükseklikte ipinin üzerinde yürüyor, uzanıyor ve inanılmaz şovunu gerçekleştiriyor. İnsan <i>Teldeki Adam</i>’ı izlerken bir yandan da tüm bunların yaşanmış olacağını, olabileceğini düşünmekten kendini alamıyor. Zira perdede izlerken bile insanı korkutan bir yüksekliğe bu kadar kararlı ve cesur bir biçimde çıkmak çok çarpıcı. Arkadaşlarıyla birlikte yarattığı inanılmaz birliktelik, dayanışma ayrıca etkileyici oluyor. Zaten arkadaşları da uzun bir uğraştan sonra Petit’nin İkiz Kuleler’e çıktığı anı yıllar sonra bile gözleri yaşları içerisinde anlatıyor. <br/><br/>Philippe Petit’nin imkânsızı başardığı inanılmaz hikâyesi yine Petit’nin kendi yazdığı <i>To Reach The Clouds</i> kitabından uyarlanmış. Filmin yönetmeni James Marsh da daha çok belgeselleriyle tanınıyor. 2008 Sundance Film Festivali’nde İzleyici ile Jüri Büyük Ödülü’nü, bu yılki Oscar’larda ise En İyi Belgesel ödülünü kazanan film, değme aksiyon filmlerine taş çıkartacak bir heyecana sahip. !f İstanbul’un açılış filmi de olan <i>Teldeki Adam</i> izleyip izlenebilecek en etkileyici, gerilimli ve heyecanlı belgesellerden biri.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4477.htm), [web.archive.org (arşiv bağlantısı)](http://web.archive.org/web/20090707082304/http://www.taraf.com.tr:80/makale/4477.htm)
