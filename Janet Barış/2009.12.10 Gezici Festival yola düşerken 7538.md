# Gezici Festival yola düşerken

*Janet Barış 10.12.2009*

<div class="taraf_structure_2col_1zq">
<div class="margen_n">



 <p>Gezici Festival bu yıl da yolculuğuna başladı. Gezici Festival’le birlikte on beş yıldır bir film festivalinin şehir şehir dolaştığına tanık oluyoruz. Son birkaç yıldır Kars’a da uğrayan ama bu yıl değişen belediyenin sıcak bakmamasıyla birlikte rotasını Artvin’e çeviren festival, daha eskilerde köylere gelen eşekli kütüphaneleri anımsatıyor. Eşekli kütüphaneler, sırtında kitapla köy köy dolaşan bir eşek ile onu gezdiren kütüphaneciden oluşuyordu. Başlatan ve hatta uygulayan daha sonra insanlığa hizmet ödülü de almış olan Mustafa Güzelgöz. Kendisi kitapları köy köy gezdirerek kadınlara, çocuklara dağıtıyordu. Böylelikle kitap köylünün ayağına geliyor, belki de o köyde yaşarken okuduğu bir kitap birisinin hayatını değiştiriyordu. Bu yüzden “gezici” olmak özel bir şey. Memleketin hali malum, birisinin bin bir zorlukla bu şekilde bir hizmet vermesi bile önemli. Bu durum sinema için de geçerli, hâlâ birçok şehirde sinema salonu bile yok. Gezici Festival unutulmuş şehirlere hiçbir yerde göremeyeceğiniz, son dönem dünya sineması içerisinde öne çıkan yeni filmlerin yanında, klasikleşmiş eski filmler de götürüyor. <br/><br/>Şehirde yaşayanlar olarak şanslıyız, yaz, kış bahar demeden her daim sanatsal bir etkinlikle bir köşe başında bile karşılaşmamız mümkün. Taşrada ise bu çok daha zor. Geçtiğimiz hafta kaybettiğimiz Ahmet Uluçay’dan ve sinemasından bahsederken altı yaşında, seyyar sinemada gördüğü bir filmden etkilenerek bu işlere kalkıştığını ve neyi başarabildiğine tanık olduğumuzdan bahsetmiştim. Tam da buradan bakmak gerekiyor işte, çünkü seyyar bir kütüphane ya da sinema oradaki küçücük hayatları ışıklı bir dünyaya çevirebilir. <br/><br/>Bu yıl 4 aralıkta doğduğu yerden, evinden, Ankara’dan başlayan Gezici Festival’in program açısından zenginliği de tartışılmaz. Özellikle bizim Beşiktaş’ın Çarşı grubundan aşina olduğumuz “karşı” temasıyla öne çıkıyor. Burjuvaziye, kapitalizme, eğitim sistemine, savaşa, cinsiyetçiliğe, milliyetçiliğe, işkenceye, sömürüye ve otoriteye karşı filmler gösterilecek. Bir de <i>Reha Erdem Sineması: Aşk ve İsyan</i> kitabı var ki zaten başlı başına festival kapsamında oluşturulan önemli bir unsur. İçerisinde birçok sinema yazarının Reha Erdem sinemasını tahlil ettikleri nitelikli yazılar var. <br/><br/>Gezici Festival Ankara, Artvin ve Üsküp yolculuğuna devam ederken, Antakya’da Medeniyetler Buluşması Film Festivali başladı. Festivaller şehir şehir gezerken İstanbul’un sanat trafiği de yoğun. Birçok festivalin tam tamına arka arkaya, ya da aynı anda süregeldiğine tanık oluyoruz bugünlerde. Hem 1001 Belgesel, hem Sinema-Tarih hem de İtalyan Film Haftaları birbirinin peşinden ya da birbirini içeren tarihlere denk geliyor. Özellikle düşünülmüş olsa bu kadar festival benzer tarihlerde düzenlenemezdi herhalde. <br/><br/>TÜRSAK Vakfı’nın düzenlediği Sinema-Tarih Buluşması yarın başlayacak. Yurtdışındaki festivallerden ödülle dönmüş filmlerin yanı sıra çeşitli etkinlikler de var, festival kapsamında Zeki Demirkubuz’a bir onur ödülü verildi, yönetmenin <i>Masumiyet</i>, <i>Kader</i> ve <i>Kıskanmak</i> filmleri de Sinema-Tarih Buluşması’nın programında yer alıyor. Ayrıca yine Belgesel Sinemacılar Birliği tarafından gerçekleştirilen ve geçtiğimiz hafta başlayan 1001 Belgesel Film Festivali de seyirciyi gerçek bir dünyayla tanıştırarak “gerçekleri görmeye hazır olup olmadığımızı” soruyor. Ayrıca hatırlatmakta fayda var, sürecek olan 1001 Belgesel Film Festivali’nde tüm gösterimler ve etkinlikler ücretsiz. Diğer yandan Documentarist de başka bir meseleye, insan haklarına dikkat çekiyor. 10 Aralık İnsan Hakları Günü ve İnsan Hakları<i> </i>Haftası<i> </i>dolayısıyla 14-17 aralık<b> </b>tarihlerinde, bir belgesel haftası düzenleyerek seyirciyi “Hangi İnsan Hakları” sorusuyla baş başa bırakıyor. <br/><br/>Kısacası festival telaşı Ankara, Antakya, Artvin demeden her yerde sürüyor. İstanbul ise festivallerin başkenti hâlâ. Sinemanın popülaritesi gitgide artıp halkın arasına karıştıkça evriliyor, dönüşüyor. Belgesel, klasik, yeni ya da eski fark etmiyor. Sinema seyircisi her türden festivale açık, neresi olursa gidip bulup görüyor.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/8965.htm), [web.archive.org (arşiv bağlantısı)](http://web.archive.org/web/20100120032828/http://taraf.com.tr:80/makale/8965.htm)
