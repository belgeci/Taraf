# Suçun altında ezilmek

*Janet Barış 03.07.2009*

<div class="taraf_structure_2col_1zq">
<div class="margen_n">



 <p>Fransız usulü atmosferi ağır yapımlar dramatik yanıyla öne çıkar ve çarpıcı gizler barındırır. Philippe Claudel’ın yönettiği <i>Il y a longtemps que je t’aime</i> yani Türkçe adıyla <i>Seni O Kadar Çok Sevdim ki </i>bir kadının gizemini, içinde sakladığı sırrın ağırlığını yansıtıyor. Juliette 15 yıl hapiste kaldıktan sonra dışarı çıkar ve uzun süredir görmediği kız kardeşinin yanına yerleşir. Neden hapse girdiği konusu ise başlarda gizemini korur. Juliette özgür hayatına ayak uydurmakta zorlanırken bir yandan da sırrının ağırlığını taşır, bu süreçte ailesi ve ondan hoşlanan bir adam destek olur. Özellikle kızkardeşi, cinayetle suçlanmış bir kadının evinde kalmasından tedirgin olan kocasına rağmen, mahkûmiyeti sırasında çok konuşmayan, ailesi tarafından da dışlanan Juliette’e çok yardımcı olur. Fakat yine de hem Juliette’in içinde yaşadığı, hem de etrafındakilere yansıyan gerilim sürer. <br/><br/>Hapishaneden çıkmak toplumun gözünde önyargı oluşması için başlıbaşına bir neden, buna bir de suçun ağırlığı eklenince daha da kötü olabiliyor. Film içerisinde ortaya çıkan gerçek Juliette’in çok ağır bir suç sebebiyle hapishaneye girdiğini gösteriyor, bu noktadan sonra zaten kendi yaşadığı zorlu sürece toplumsal baskılar da ekleniyor. Ağır ve dramatik bir şekilde ilerleyen Seni O Kadar Çok Sevdim Ki, hem kadın hem de suçlu olmak meselesinin izinden giderken iki kızkardeşin dayanışmasını da gösteriyor. <br/><br/>Juliette’nin ayakta kalma mücadelesi ile yaşadığı psikolojik sıkıntılara ağırlık veren filmde hiç kuşkusuz oyuncu Kristin Scott Thomas’ın performansı öne çıkıyor. Zaten ana karakter üzerine kurulu bir film olduğundan başrol oyuncusundan çok şey beklenen bir yapıda ilerliyor. Thomas bu yükün altından başarıyla kalkmış zira hem Bafta, hem Cesar hem de Altın Küre’ye aday olmuşluğu var. Daha geçtiğimiz aylarda Evlilik Sınavı adıyla gösterilen filmde sert kaynanayı canlandıran Kristin Scott Thomas bu kez çok farklı bir rolle yine vizyonda yerini almış oluyor. Seyirci için Boleyn Kızı’ndan da tanıdık gelebilecek olan Thomas’ın etkileyici oyunculuğu filmin en önemli artısı. Yaz döneminde sakin geçen vizyon filmleri içerisinde genellikle popüler filmlerin tercih edileceğini düşünürsek kıyıda kalmış bu Fransız yapımının da altının çizilmesi gerekiyor.</p>
<br/>
<br/>
<br/>



<br/>


<div id="taraf_not">
</div>

</div>


</div>
