# Hint fakirinin yarışma çilesi

*Janet Barış 27.02.2009*

<div class="taraf_structure_2col_1zq">
<div class="margen_n">



 <p>Danny Boyle’un bir gün Hindistan’a gidip bir de Hintli oyuncularla film çekeceği kimsenin aklına gelmezdi. <i>Transpotting</i> gibi kült bir filme imza atan ardından da <i>28 Gün Sonra, Günışığı</i> gibi filmlerle bilim-kurguya yönelen Boyle, ilk defa Hindistan’da çektiği <i>Slumdog Millionaire</i> ile bu denli konuşuluyor, tartışılıyor. Altın Küre ve Bafta’da birçok ödül alan Oscar’a da on dalda aday olup en iyi yönetmen ile en iyi film dahil olmak üzere sekiz ayrı dalda Oscar kazanan film If İstanbul’un ardından vizyonda seyircisiyle buluşmaya hazır. <br/><br/>Boyle, Vikras Swarupsa’nın romanından uyarladığı <i>Slumdog Millionaire</i>’de bizdeki versiyonu <i>Kim 500 Milyar İster</i> olan bilgi yarışmasına katılan Jamal adlı 18 yaşında bir gencin hikâyesini çocukluktan erginliğe kadar ustaca izliyor. Jamal aslında Hindistan’da turistlerin rağbet etmediği bölgelerde büyümüş yoksul bir genç, çıktığı yarışma programı hayatının dönüm noktası oluyor ama kimse bu varoşlarda büyümüş gencin bu kadar soruyu bilip milyoner olabileceğine inanmadığından karakolluk oluyor. Film işte tam bu noktada başlıyor. Bir insanın bu kadar çok para kazanması dört şık etrafında sorgulanıyor, şans, kader, bilgi ya da hile. İlk önce hile akla geldiğinden Jamal bildiği her sorunu cevabını hayatından verdiği örneklerle kanıtlamak zorunda kalıyor. Yoksulluk içerisinde geçen hayatı büyüdükçe de değişmeyen kaderi araya sıkışan bir aşkla şekilleniyor. Jamal inatçı ve tuttuğunu koparan biri zira onu televizyon programına çıkacak kadar etkileyen de çocukluktan başlayan aşkı oluyor. <br/><br/>Danny Boyle özellikle filmin ilk 50 dakikasında kamera hareketleri ve Jamal’i izleme tarzıyla yeteneğini ortaya koyuyor. Zaman zaman kamera özgür kalıp tersine, yana öne arkaya seyircinin kafasını karıştıracak kadar hareketli bir biçimde yer değiştiriyor. Burada uyarlanan senaryonun güçlü tarafı öne çıkıyor çünkü teknikle birlikte hikâye de akıcı bir şekilde ilerliyor. Bir bilgi yarışmasında sorulan soruların yanıtlarını hayatla ilişkilendirmek, kurguyu bunun üzerinden oturtmak romanda olduğu kadar sinema filmi için de elverişli, iyi bir malzeme. <br/><br/>Danny Boyle sonuçta İngiliz, yani Batılı bir yönetmen ve belki de filmin popülerleşmesini sağlayan en önemli faktör yönetmenin Danny Boyle olması, aksi takdirde böyle bir konu Bolywood’da çekilebilir ki yüzlercesi çekiliyor. Kimi çevreler onun Hindistan’a olan bu bakışını oryantalist olarak değerlendirse de Boyle anlatmak istediklerinde samimi gözüküyor. Doğu’yu bir Batılının gözünden izlemenin oryantalizmi çağrıştırması çok doğal, çünkü istese de istemese de Batılı olan “Batılı” bakışını kaybedemiyor. Bunu bir de Hindistan’ın varoşları üzerinden anlatıyorsanız meseleniz daha da yerini buluyor. Eleştiriler bu konuda yersiz değil, Boyle bir yandan samimi gözüküyor bir yandan da Hindistan’ı varoşlarla sınırlıyor. <br/><br/>Jamal’ın küçüklükten beri unutamadığı aşkı Latika ise hikâyenin merkezinde yer alıyormuş gibi gözükse de filmin asıl meselesi Jamal’ın yaşadıkları ve çocukluktan yetişkinliğe kadar karşılaştığı zorluklar. Diğer yandan Boyle diğer karakterleri de es geçmemiş. Jamal’ın ağabeyi Salim Hindistan’daki mafya, mahalle ağaları gibi durumlara boyun eğmiş, hayatta kalmak uğruna bu yolu tercih eden biri olarak filmin kötü gözüken karakteri. Kötülüğünün kaynakları çocukken yaşadığı zorluklarla destekleniyor bir yandan da tüm yaptığı kötülüklere rağmen bir köşede namaz kılıp tanrıdan af dileyebiliyor. Salim kadar hırslarına yenilen sunucu Prem Kumar’ın da üstünde durulmuş kendisi de varoşlarda büyüyen Kumar, Jamal soruları bildikçe seviniyormuş gibi gözükürken içten içe gösteri dünyasının tek yıldızı olarak kalmayı istiyor. <br/><br/>Çocuk oyuncuların başarılı performanslarıyla birlikte özellikle ilk yarısı gayet iyi ilerleyen <i>Slumdog Millionaire</i> sinemasal olarak Boyle’un son zamanlardaki en iyi işlerinden biri. Her ne kadar iyi bir film olsa da Oscarlarda bu denli ödül alacak kadar parlak gözükmeyen filme Batılı toplumların doğudaki yoksulluğu estetize etmesi şeklinde de bakılabilir. Böylelikle estetize edilmiş yoksulluk batıya daha mistik hatta egzotik bile gelebiliyor. Daha vizyona girmeden bu yılın en çok konuşulan filmlerinden biri olan yapım güçsüze güçlünün bakışı yanıyla daha da konuşulacağa benziyor.</p>

<br/>


<div id="taraf_not">
</div>

</div>


</div>
