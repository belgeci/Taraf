# Kadın deyince Almodovar

*Janet Barış 14.01.2010*

<div class="yazi">Pedro Almodovar çok renkli bir yönetmen. Şanı, şöhreti ülkesinin sınırlarını aştıktan sonra oturttuğu sinema dili, uzaktan bakınca bile onun filmi olduğunu anlayabileceğiniz renkler ve karakterleriyle bir bütün Almodovar. Dünyada konuşulan bir yönetmen olduğundan beri en çok filmlerindeki kadınlar ve kadınlara bakış açısı üzerinde duruluyor. Yönetmene haksızlık etmeyelim filmlerinin genel yapısında, hikâyeden kurguya özellikle kadına dönük bir anlatım olduğu açık. Almodovar, sinema tarihi boyunca arzu nesnesi olarak algılanmış kadınları özgürlüğüne kavuşturuyor, güçlü, güzel etrafında olup bitene hâkim olan bu kadınları ayaklandırıyor, konuşturuyor ve ete kemiğe büründürüyor. <br/><br/>Birçok filmi var ama tanınmasını sağlayan en önemli aşama <i>Sinir Krizinin Eşiğindeki Kadınlar</i> ile <i>Annem Hakkında Her şey</i>. 2003 yılına gelindiğinde ise <i>Konuş Onunla</i> filmiyle Oscar’a En İyi Yönetmen dalında aday olmuş, yönetmenlik dalında olmasa da senaryo dalında Oscar’a uzanmıştı. Almodovar’ın birçok yönetmen gibi kendine has bir dünyası var, böyle bir dünya yaratmak zor iş, “auteur” diye adlandırabileceğimiz yönetmenin duyarlılıkları hemcinslerinden çok farklı. Kadınların yanında eşcinseller, transseksüeller de yerini alır hemen. Toplum içerisinde yaşadıkları dışlanmaya da değinir inceden, Almodovar tüm bunların sözcüsü gibidir. Eşcinselliği, bir anda edebiyatta, sanatta yer almaya başladığı, popüler olduğu için değil, o öyle ele almak istediği için gösterir. <br/><br/>Bir defasında bir grup arkadaşla Almodovar’ın <i>Kötü Eğitim</i> filmine ilişkin konuşurken erkek arkadaşlardan biri kızıp “böyle bir süreç olacaksa ve hepimiz gey olacaksak olalım da kurtulalım bari” demişti. Arkadaş eşcinselliğin bu şekilde yayılıyor ve meşrulaştırılıyor olmasına kızmış gibiydi. Almodovar ise bunu özellikle meşrulaştırmak amacıyla kullanmıyor ruhundaki dehlizlerden parçalar sunuyor kamerasında, zaten bunun hesaplı kitaplı ya da politik olarak özellikle tercih ettiği bir yöntem olduğunu da düşünmüyorum. Diğer yandan <i>Arzu Yasası</i> filminde üç gey karakter vardır ve cinsellik çarpıcı bir biçimde işlenir. Bu filmin ardından birkaç kişi yönetmene “Filmi gördükten sonra gey olmaya karar verdik” der, Almodovar ne yapsın “şekerim benim suçum değil” diye cevap verir. Evet, kamera ardında kalan, görmezden gelinen Hollywood’un muhafazakâr atmosferinde yeni yeni tanışılan eşcinsellik Almodovar ile daha da görünür oldu. <br/><br/>Sinemanın erkek egemen dünyasında iyi ki Almodovar gibi yönetmenler var. “Kadınları hep erkeklerden daha ilginç bulmuşumdur” diyen Almodovar’a göre kadınlar erkeklerden daha anlamlı ve duygulu, daha karmaşık ve daha şaşırtıcı. Hal böyle olunca kadını merkeze alan hikâyeler üzerinden gitmesi de doğal. <br/><br/>Ne diyelim bunca erkek egemen film varken Almodovar kadınlara iyi geliyor. Son filmi <i>Kırık Kucaklaşmalar</i> geçtiğimiz cuma vizyonda yerini aldı. Yine film içinde film, hikâyelerin içiçe geçtiği farklı, bir o kadar da tutkulu karakterlerle dolu bir Almodovar yapımıyla karşı karşıyayız. Başrolde Almodovar’ın sevdiği bir oyuncusu Penelope Cruz var. Daha körpe oldukları zamanlardan beri birarada olan ve uyum sağlayan ikili, olgunlaşmış bir yönetmen-oyuncu ilişkisi yaşıyorlar. Penelope Cruz geçtiğimiz filmi <i>Volver</i>’in ardından <i>Kırık Kucaklaşmalar</i>’da da yine yönetmeninin ellerinde nasıl bir oyuncuya dönüşebileceğini hissettiriyor. Artık gözleri görmeyen kör bir senaristin geçmişte kalan aşk hikâyesinin anlatıldığı <i>Kırık Kucaklaşmalar</i>, dışarıdan bakıldığından melodramdan hallice gibi gözükse de gayet renkli, zaman akıp gidiyor seyrederken. Ayrıca sinema tarihine ilişkin göndermeler de anlayabilenin keyfini daha da arttırıyor. Belki de bir yönetmenin hikâyesini anlattığı için <i>Kırık Kucaklaşmalar</i>’ı en kişisel filmlerinden biri olarak da sayabiliriz. Film Altın Küre En İyi Yabancı Film ödülüne aday oldu bile, Oscar adaylığının nasıl gelişeceği ise merak konusu.</div>
