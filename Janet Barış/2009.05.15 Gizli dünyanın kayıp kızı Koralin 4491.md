# Gizli dünyanın kayıp kızı Koralin

*Janet Barış 15.05.2009*

<div class="taraf_structure_2col_1zq">
<div class="margen_n">



 <p>Animasyon teknikleri gün geçtikçe gelişiyor, geliştikçe de ortaya farklı filmler çıkıyor. <i>Koralin ve Gizli Dünya</i> beden hareketlerini, karakterlerin tepkilerini ve daha birçok ayrıntıyı neredeyse doğal sayılabilecek kadar etkili bir görsel atmosfer yaratarak anlatıyor. Bunun en önemli nedeni hem stop motion hem de üç boyutlu çekilmiş olması, bu filmin neredeyse her karesinin el yapımı olduğunun da bir göstergesi. <br/><br/>Koralin on bir yaşında küçük bir kız, yeni taşındıkları yerde kendisini yalnız hisseder, ailesi de onunla pek ilgilenmeyince, yeni uğraşlar aramaya başlar. Bu sırada yeni tanıştığı arkadaşı Wybie, babaannesinden aldığı gözleri yerine düğme dikilmiş bez bir bebeği Koralin’e hediye eder. Koralin kendisine benzeyen bu bebekle oyalanırken, evin içerisinde gizli bir kapı keşfederek başka bir dünyaya geçer. Her şeyin istediği gibi olduğu bu pembe dünya başta güzel gözükür ama zaman geçince tehlikeli bir girdabın eşiğinde olduğunu anlar ve tek başına ailesini bulmak için kaçıp kurtulduğu ‘yeni dünya’ya geri döner.<i> <br/><br/>Koralin ve Gizli Dünya</i> en çok gerçekliğe yakın görüntüleriyle cezbediyor seyircisini. Bu yüzden de her yaştan seyirciye hitap ediyor. Koralin’in yaşadığı sıkıntılar her çocuğun yaşayacağı türden. Çağdaş aileler sürekli çalıştığından çocuklar da kendi hayal dünyaları içerisine sıkışıyorlar çoğu zaman. Koralin ise hayal yerine gerçek olduğu kadar da tehlikeli bir oyunun içine dalıyor. Sadece oyuna geçme sırası biraz uzun tutulmuş, yani Koralin’in ailesini kurtarmak için mücadeleye girişmesi neredeyse filmin bitmesine yakın gerçekleşiyor. Koralin’in dünyasında hayal gücünü tetikleyecek birçok ayrıntı mevcut, üstü şişman altları ince bir şekilde tasarlanmış karakterler de eğlenceli. Komşular da çok egzantrik, onlar sayesinde pamuk şeker ve patlamış mısırlarla dolu koskoca bir sirk çıkıyor ortaya. Fantastik yapıtlarıyla ünlü Neil Gaiman’ın kitabından uyarlanan filmi Henry Selick yönetiyor. Salick’i sinemaseverler daha önce yönettiği <i>The Nightmare Before Christmas</i>’la hatırlayacaklardır. Üç boyutlu olarak gösterilen film, seyircisini fantastik olduğu kadar çekici bir dünyanın içine sürüklüyor.<b><i> <br/><br/>Adab-ı Muaşaret</i>’in lise hali</b> <br/><br/>Türk sinemasında gördüğümüz gençlik filmleri genelde gişe kaygısı taşıyan ticari örnekler. Onun dışında konuya daha derin yaklaşan liseli gençlerin ortamını daha farklı bir biçimde irdeleyen örnekler ise yok denecek kadar az. Emre Akay imzalı <i>Adab-ı Muaşeret</i> de liseli gençlerin arasındaki çatışmaları anlatan bir yapım, nispeten küçük detaylarla diğerlerinden ayrıldığını söyleyebiliriz. <br/><br/>Aykut, öğretmen babasıyla birlikte, gönülsüz de olsa İstanbul’da 29 Şubat Lisesi’ne gelir. Bir yandan da müdürün oğlu olduğunu gizlemek zorunda hisseder kendini. Birbirlerini okulla ilgili bilumum aktivitelerde altetmeye çalışıyorlar. Aykut zaten kız çetesinin başı Zeynep’e âşık, erkeklerle de anlaşıyor ama gizlediği kimliği daha sonra başına dert açıyor. <i><br/><br/>Hababam Sınıfı</i> gibi unutulmayan bir serinin devam filmlerini yakın zamanda izlemiştik. Burada da Hababam’a özgü çağrışımlar var. Pinti amir, okulda düzen sağlamaya çalışan müdür, güç gösterisi yapmayı ve kızları seven beden öğretmeni gibi karakterler bunlardan birkaçı. <i>Adab-ı Muaşeret</i> popüler unsurlardan yararlanıyor ama araya koyduğu ince detaylar var, özellikle Adab-ı Muaşeret isminin nereden geldiğinin anlatıldığı küçük belgesel ile iki kafadarın bu konudan iyi film olur diyerek başlattığı diyaloglar da eğlenceli olduğu kadar orjinal. Emre Akay popülerin boşluklarına çok da düşmeden yan karakterlerin de iyi işler çıkardığı bir film yapmış. Yaratmak istediği özgün diliyle dikkat çekiyor ama eksikleri yok değil, tekrara düştüğü klişelerden kaçamadığı noktalar da var. Her şeye rağmen bu filmde en çok eğlenecek olanlar şüphesiz gençler olacakmış gibi gözüküyor.</p>
<br/>
<br/>
<br/>



<br/>


<div id="taraf_not">
</div>

</div>


</div>
