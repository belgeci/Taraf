# Hayat’ın ritmi derinlerde

*Janet Barış 27.03.2009*

<div class="taraf_structure_2col_1zq">
<div class="margen_n">



 <p>Çocukluktan erişkinliğe geçen kızlar akla ilk “lolita”lığı getirir... Üzgün, mutlu ya da kızgın olması fark etmez, beyazperdede yer aldığı an da seyircinin gözünde lolita imgesi canlanmıştır bir kere... Reha Erdem’in bu hafta vizyona giren ve birçok anlamda cüretkâr olarak adlandırabileceğimiz filmi <i>Hayat Var</i>’ın başkahramanı da 14 yaşlarındaki Hayat. <br/><br/>İlk filmi <i>A Ay</i>’ın ardından yavaş ve sakin adımlarla ilerleyen <i>Kaç Para Kaç, Korkuyorum Anne</i> ve <i>Beş Vakit</i> filmleri birbirinden farklı olsa da sinemasının bütünlükçü taraflarını ortaya koymayı başarabilen Reha Erdem, bu kez İstanbul’un merkezinde olmasına rağmen görünmeyen, dere ağzında, ahşap bir evde babası ve dedesiyle yaşayan Hayat’ın çarpıcı hikâyesini anlatıyor. Daha doğrusu anlatmıyor da çağrıştırıyor. Görüntüler ve sesler çağrıştırma üzerine kurulu sanki, durum böyle olunca görüntünün ardındaki gerçekliği bulmak da seyirciye kalıyor. <br/><br/>Hayat boşanmış bir ailenin kızı, babası ve dedesiyle kendine özgü bir yaşam kurmuş ve bu yaşam biçimini de öylesine benimsemiş ki, yeniden evlenip düzenli bir hayata sahip olan annesinin yanında huzurlu değil. Annesinin yeni evliliğinden olan kardeşiyle ilişkisi ikircikli, her ne kadar onu sevse de aynı ilgiyi annesinden göremiyor. Diğer çocuklar gibi değil, okulda ve dışarıda bunun acısını da yaşıyor zaten. Hiç beklemediği kadar çok ilgiyi, sevgiyi ve şefkati ise komşu kadından görüyor. Aslı Erdoğan’ın <i>Mucizevi Mandarin</i> kitabını özetleyen bir öykü vardır. İnsanın en çok ihtiyacı olduğu anda şefkat görmesinin ne denli yaralayıcı oluşuyla ilgilidir. Bir fahişe, birlikte olduktan sonra ona tuzak kurduğu halde kendisi için dövüşen, aldığı darbelere rağmen hiç yaralanmayan yaşlı ve çirkin adamla bu kez aşkla, şefkatle sevişmek ister fakat her dokunuşunda şefkate ihtiyacı olan adamın bedeninde yaralar açılır. Hayat’ın komşu kadından gördüğü şefkat de işte tam bu noktada yer alıyor, o kadından şefkat gördükçe mutlu olmuyor aksine yaralanıyor. <br/><br/>Elit İşcan bu zamansız ve mekânsız gibi görünen film içerisinde varlığını somutlaştırmayı başarabilmiş, tüm bu gerçek ama bir yandan da kimsesiz gibi gözüken mekânda kendini hissettiriyor. Erdal Beşikçioğlu’nun etkili performansını da unutmamak gerek. Reha Erdem ana-oğul ilişkilerini en güzel <i>Korkuyorum Anne</i> filminde anlatır, <i>Hayat Var</i> da ise masum olduğu kadar farklı bir baba-kız ilişkisi var. Hayat, babasını çok seviyor, ondan bir kötülük görmüyor. Karakterlerin hepsi kendi içinde bir çıkışsızlıkta zaten, babası ufak tefek işlerle para kazanmaya çalışıyor, kimi zaman kadın bile pazarlıyor, dedesi zaten yaşamaktan çoktan vazgeçmiş gibi, Hayat ise varlık ve yokluk arasında gidip geliyor. <i><br/><br/>Hayat Var</i> iddialı bir film, Erdem sinemasının geldiği noktayı gösteriyor. Jean Luc Godard sineması kadar sert de olabiliyor, Theo Angeleopulos’a yaklaşıp minimalist bir tavır da takınabiliyor mesela. Filmin bütününe bir sessizlik hâkim, sessizliğin sıkıştığı noktada Orhan Gencebay devreye giriyor ve Hayat’ın ruhunu, içsel çalkantılarını müziğiyle ele veriyor. Erdem bilerek ve isteyerek seyircide zaman zaman bir rahatsızlık uyandırmak istemiş. Bunu daha çok Hayat’ın elinden bırakmadığı oyuncağından çıkan ses ile yatalak dedenin tekrarlayan sitemleri üzerinden yapıyor. Bugüne kadar Türk sinemasında görülmemiş biçimde profesyonel ve etkileyici bir ses kullanımı var. Film bitip günler geçse de sesler akılda kalıyor, vapur, deniz ya da arabesk şarkılar fark etmiyor. Seyirci için de farklı bir film, belirsiz bir tecavüz sahnesi ya da boşluklar var, bunları seyirci doldurmaya çalışıyor. <i>Hayat Var</i>, Erdem sinemasının yetkinlik, olgunluk duruşu, görülürse seyircisini besleyecek ender filmlerden.</p>
<br/>
<br/>
<br/>



<br/>


<div id="taraf_not">
</div>

</div>


</div>
