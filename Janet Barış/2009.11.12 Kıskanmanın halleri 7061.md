# Kıskanmanın halleri

*Janet Barış 12.11.2009*

<div class="taraf_structure_2col_1zq">
<div class="margen_n">



 <p>Türk sinemasında edebiyat uyarlamalarının yeri büyük, inşa edildiği günden bu yana ister esinlenme, ister birebir uyarlamalar her daim var, hatta Türk sinemasını besleyen en önemli öğedir edebiyat. 1960’lı yıllarda Yeşilçam’da aşk romanları, özellikle Kerime Nadir uyarlamaları kadınları gözyaşlarına boğar. Son yıllarda ise daha çok ticari ya da yönetmenlerin kendi yazdığı hikâyelerin öne çıkıyor olması bu gibi uyarlamaları daha önemli kıldı. Geçtiğimiz yıl vizyona giren, festivallerde de yarışan Mehmet Güreli’nin Peyami Safa’nın <i>Selma ve Gölgesi</i> adlı romanından uyarladığı <i>Gölge</i> hem ilginç bir polisiye sinema, hem de edebiyat uyarlama örneğiydi. <br/><br/>Zeki Demirkubuz’un Nahid Sırrı Örik’in romanından aynı adla uyarladığı <i>Kıskanmak</i> filmi de Türk sineması için yeni bir tarz. Romanı yazıldığı dönem için gerçekten çok kıymetli bir eser, gerek derin psikolojik analizleri, gerek omurgası, kurgusu, romanı tekrar tekrar okunabilir kılmakta... Abisi Halit’le genç ve güzel karısı Münevver’in yanında sığıntı gibi yaşamak zorunda olan, güzellikten nasibini almamış Seniha’nın kötücül karakterini ön plana çıkaran roman, çocukluğundan beri ötelenmiş bu yüzden de abisine kinle karışık bir kıskançlık besleyen Seniha’ya odaklanıyor. <br/><br/>Selim İleri geçtiğimiz ocak ayında <i>Radikal Kitap</i> ekinde yayımlanan yazısında <i>Kıskanmak</i> romanındaki Seniha’dan bahsederken onun yoksunluğuna, eksikliğine değinir. İleri, romanın Mükerrem’in Seniha Seniha, diyerek seslenmesiyle açıldığını ama romanı okuduktan sonra aslında Seniha’yı hayatı boyunca kimsenin çağırmadığını fark edebildiğimizden bahseder. <i>“Bir çağrılışla başlar Kıskanmak: “Seniha! Seniha Hanım!” Bu çağrılışın bir istihza olduğu, roman bittikten sonra anlaşılır: Ömür boyu Seniha’yı kimse ‘gerçekten’ çağırmamıştır”.</i> Romanı okuyunca gerçekten de Seniha’yı aslında hayatı boyunca kimsenin çağırmamış olduğunu anlarız, Demirkubuz da zaten genelde çağrılmamış olanların hikâyesini anlatmayı seçer. <br/><br/>Zeki Demirkubuz’un böyle bir romanı uyarlamak istemesi doğal zira karakterler ve aralarındaki ilişkiler onun sineması için neredeyse biçilmiş kaftan. Yönetmen daha öncesinde dönem filmi çekmemişti bu yüzden de fazlasıyla bir beklenti oluştu seyircide. En baştan bakarsak Demirkubuz sinemasının çoktan profesyonelleşmiş olduğunu biliyoruz; fakat bu son filmdeki birçok sahne, görüntülerin rengi ve ışıkla evrensel boyutlara varıyor. Halit’in madene girdiği, işçilerin kara yüzleriyle çukurda olduklarını hissettiren bakışları, kapanmayan kapılar yerine bu kez yanmayan kibritler, duvarda asılı duran Beşiktaş tabağı, ufak ayrıntılar seyircide dikkat gerektiren hassas noktalar, bunların hepsi Demirkubuz sinemasının olmazsa olmazlarından... Diğer yandan Demirkubuz sinemasını sevenler için en önemli hususlardan biridir karakterle birlikte sürüklenmek ve kaybolmak. Burada ise Seniha seyircisine mesafeli ve kendisiyle bir yere gelinmesini istemediğinden belki de bu duyguyu geçirmiyor. Sanırım filmle ilgili tartışmaların en temel noktası bu, bir de isminin yarattığı beklenti, ister istemez insan afişte iki kadın görünce ve biri güzel biri çirkin olunca onlar arasında bir kıskançlık olabileceğini düşünüyor, böyle olmadığını görünce de şaşırıyor. Demirkubuz kendi de bahsettiği üzere kıskanmak duygusunu değil de tezahürlerini yansıtmak, bu duygunun insanı getireceği noktalara eğilmek istemiş, çünkü insanın karanlık yanlarını ele almayı seven yönetmen için kıskanmanın trajedisi de karanlık. <br/><br/>Kıskanmak, gördüğümüz alışık olduğumuz Demirkubuz sinemasından farklı bir film. Bu yüzden gözünüz hemen alışamayabilir, ama tek tek sahneler, görüntülerin etkileyiciliği yüksek. Zeki Demirkubuz’un önceki filmleri fazlasıyla beğenildiği ve onlarla karşılaştırıldığı için olsa gerek, <i>Kıskanmak</i> biraz eleştirildi. Aslında filme durup tek bakınca zamanla kıymeti daha da anlaşılacak, insan ruhunun derinliklerinde dolaşan ama dışarıya yüz vermeyen bir yapım olduğunu görebiliriz. Bu da yönetmenin tercihi, kim bilir belki bundan sonra başka bir eserle çıkar karşımıza, zira edebiyattan beslendiğini, kendisini sinemaya getiren kapının da edebiyat olduğunu bizzat söylemişliği de var.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/8452.htm), [web.archive.org (arşiv bağlantısı)](http://web.archive.org/web/20100120224216/http://taraf.com.tr:80/makale/8452.htm)
