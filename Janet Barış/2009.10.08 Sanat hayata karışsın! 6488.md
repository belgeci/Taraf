# Sanat hayata karışsın!

*Janet Barış 08.10.2009*

<div class="taraf_structure_2col_1zq">
<div class="margen_n">



 <p>Sorunlu yaşamın sanatla imtihanı uzun sürer. Beklenmedik bir anda hiç beklenmeyen adımlar sanatı doğurgan kılar. Sonbahar özellikle İstanbul’da yaşayanlar için bir sanat bayramı gibi. İki yılda bir gerçekleşen Bienal tartışmalarla açıldı. Koç Holding’in sponsor olduğu ve Brechtyen havasıyla dikkat çeken Bienal, tartışılsa da izleniyor. Bir nevi çelişki olduğu açık, kapitalizmin direği bir holding, Brecht gibi tarafı belli bir sanatçının düsturunu temel alıp, Bienal’ini onun üzerine kuruyor. Körler sağırlar birbirini ağırlar gibi olduğu düşünebilir ama bir yandan da böylelikle sanat halka açık bir hale geliyor. Sadece elit bir kesimin değil, öğrencilerin de takip edebileceği bir yapı var. Sanat şehre, ayağa kadar gelmişken kopmanın ya da görmezden gelmenin anlamı da yok, bu yüzden Bienal’i bazı açılardan eleştirebilmeyi ama tümüyle reddetmemek gerektiğini düşünüyorum. Sanatın insan üzerinde önemli bir gücü var çünkü. Bu yüzden soruyorlar “İnsan neyle yaşar” diye, düşününce insanın asli gereksinimleri var yaşamak için, Bienal ise birçokları için lüks olabilir gerçekten, ama imkân varsa da neden olmasın? <br/><br/>Jim Sheridan’ın gerçek hayatta felçli olan Christy Brown’un hayatını yazdığı romanından aynı adla beyaz perdeye uyarladığı <i>Sol Ayağım</i> filminde ayağa bile kalkamayan Christy’nin sol ayak parmağıyla çizdiği resimlerle hayata tutunduğuna tanık oluruz, sanat bir insanı hayata bağlar çünkü. <br/><br/>Christy’nin odasına giren kardeşi yaptığı resmi çok beğenir ama Christy beğenmez. <br/><br/>– Harika olmuş <br/><br/>– Hayır olmadı <br/><br/>– Nedenmiş? <br/><br/>– Güzel olmadı gözlerini yapamadım, ben bir ressam değilim. <br/><br/>Evet, Christy profesyonel bir ressam değil belki ama düşüncelerini resmederek yaşar, üstelik sonrasında hayatını da yazar. <i>Sol Ayağım</i> adlı kitabı azminin en önemli göstergesi olur. <br/><br/>Filmin sonuna doğru kitabı okuyan kadın sorar; <br/><br/>– Bunların hepsini sol ayağınla mı yazdın? <br/><br/>Christy cevap verir, “burnumla yazamazdım ki.” <br/><br/>Burnumuzla yazamayız ama üretilmiş sanat eserlerini görebiliriz hem de sonbaharda İstanbul’daysak... Santralistanbul’da süregelen bir Yüksel Arslan retrospektifi var mesela, görülmesi gereken koleksiyonlardan biri, marta kadar açık ama sonbaharda artarda sergi gezmek için birebir. Oradan dönüp İstanbul Modern’de Sarkis sergisi görülebilir ki o da ocak ayına kadar açık. Şimdilerde Sarkis’e ilişkin birkaç etkinlik daha var, bu akşamüstü ve yarın Sarkis ziyaretçileriyle buluşacak ve sergiye ilişkin sorularını yanıtlayacak. <br/><br/>Bir de şu sıralar Teşvikiye’de Özel Işık Lisesi’nin hemen girişindeki Galeri Işık’ta kütüphanelerle ilgili küçük bir sergi var. Şehrin sanat trafiği yoğun olunca Bienal haricinde birçok ufak tefek etkinlik, insanların yolda karşılaşsa bile uğrayabileceği bir alana dönüşmüş durumda. Ahmet Ertuğ’un Bakışıyla Bilgelik Mabetleri: Kütüphaneler başlıklı sergi, genelde sıkıcı bulunan kütüphanelere ilişkin olarak farklı ülkelerden örnekler sunuyor. 16-18. yüzyıllar arasında kurulmuş tarihî kütüphanelerin fotoğraflarını çeken Ertuğ, özellikle okuma salonlarının estetiğini aktarmaya çalışmış. On ekime kadar açık kalacak olan sergide Portekiz, Fransa, İngiltere ve İrlanda gibi ülkelerin tarihî kütüphaneleri, insanı girip okumaya, çalışmaya davet edecek kadar estetik. Toplum olarak okumaya pek meraklı değiliz, kütüphane kültürümüz de sınırlı ama en azından kütüphanelerin farklı ülkelerin tarihinde nasıl bir estetik anlayışın içerisine oturtulduğunu görmek açısından keyifli, küçük bir gezi olabilir, 10 ekime iki gün kaldı, dolayısıyla bu sergi için acele etmek lazım. <br/><br/>İstanbul’da yaşadığımız için şanslı hissettiren mevsimlerden biri sonbahar. Bizi biz yapan, içimizi kemiren yani insan türüne ait olmanın verdiği huzursuzluğu aşabiliyoruz sanatla. Sanatın hayata karıştığı yer suyun ırmağa kavuşmasıyla birebir düşünülebilir aslında. Yoksa kendi başına akan su tek başına içinde iki kez yıkanılamayacak kadar sıkıcı olabilir.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7831.htm), [web.archive.org (arşiv bağlantısı)](http://web.archive.org/web/20091220004914/http://taraf.com.tr:80/makale/7831.htm)
