# Bornova’dan bizlere kalanlar

*Janet Barış 13.11.2009*

<div class="taraf_structure_2col_1zq">
<div class="margen_n">



 <p>Genç yönetmenlerin filmleri özellikle festivallerde öne çıkar hale geldi. Deneyimli yönetmenlerin yanında yeni yönetmenler de es geçilmiyor ve önemseniyor. İnan Temelkuran da bu anlamda şanslı bir yönetmen ama diyalog ve gözlem yoluyla oluşturduğu kendine özgü sineması bu övgüyü zaten çoktan hak ettiğinin de göstergesi. İlk kez Antalya Altın Portakal Film Festivali’nde seyirciyle buluşan ve daha ilk gösterildiği zamanlarda vizyona girip girmeyeceği bile belli değilken, en iyi film ve SİYAD ödülü dahil beş ödül alan <i>Bornova Bornova</i> artık vizyon için hazır. <br/><br/><br/><font size="3"><strong>Bakkal önü gençleri</strong></font><br/><br/>Yer İzmir, mekân İzmir’in göbeği diye adlandırabileceğimiz semti Bornova. Bir bakkal önü, ve yetişmekte olan bakkal önü gençliği. Aslında futbolcu olmak isterken Rıdvan’ınkine benzer bir sakatlıkla sahalardan uzak kalmak zorunda olan Hakan, ailesinin göz bebeği bir çocukken mahallede kimsede olmayan ayakkabıları giyerken, orta yaşlarında kendisini esrar satarken bulmuş ve daha yoz bir hayatı seçmiş olan Salih, diğer yandan –aslında farklı biçimlerde de olsa her mahallede karşımıza çıkabilecek- felsefe doktorası yapmasına rağmen evden yazdığı erotik hikayelerle geçinen, ‘yerinden’ solculuk yapan ve karısının da artık pek umursamadığını anladığımız Murat, bunların dışında daha on yedi yaşında hayattan vazgeçmiş bir kız Özlem. Sınıfsal kurtuluşunu Anadolu lisesinde okuyan bir çocukta arayamayacağını bilse de yine de şansını denemiş ama onunla da mutlu değil. Salih de deyim yerindeyse Özlem’e hasta. Çok belirgin bir konusu yok filmin zaten olması da gerekmiyor, gündelik ilişkiler üzerinden karakterleri tanıyoruz önce sonra da beklenmedik bir biçimde gelişen olaylara bulaşıyoruz. <br/><br/>Çizgisel bir hikâye <i>Bornova Bornova</i>’nınkisi, diyalog ağırlıklı ve neredeyse bir belgeselci titizliğiyle oluşturulmuş gözlemler var. Kurguda da bildiğimiz ezber bozulmuş gibi biraz. Temelkuran adeta belli bir mahalleye set çekmiş, polisin suç mahallini tebeşirle çizdiği gibi çizmiş Bornova’yı, belirli bir bölgeye suç mahalli gözüyle bakmış ve oraya odaklanmış. Bu mahal sadece suçun değil suça götüren nedenlerin de mahalli. Bazen insanın içinde görünmeyenler olur ve bu görünmeyenler dışarı çıkınca yapılmaması gereken şeyler yaptırır insana, ya da eylemin kendisi o an için anlamlıdır sadece, gerisi ya da ilerisi düşünülmez. Hakan’ın sakatlandıktan sonra kaybettiği futbol hayatından ona kalan Özlem; hayata tutunmak için başka çaresi yok, kendisinin de söylediği gibi gerekirse ölür de öldürür de... <br/><br/>Filmi sadece Bornova Bornova diye adlandırmak yetiyor gibi gözüküyor ama daha ziyade geniş bir alanı kapsayan bir sorun bu, yani bakkal önü diye adlandırabileceğimiz gerçeklik, gençlerin ne yapacağını bilememesi, ezber kalıplarla yetiştirilmesi, işsizlik, Temelkuran biraz da bunu sorguluyor. Oyuncular ise neredeyse doğaçlama yapıyor gibi görünüyorlar, bunda daha önce aylarca çalışmış olmalarının payı da yüksek tabii, Özlem’i canlandıran Damla Sözen bu yıl Antalya’da en iyi yardımcı kadın oyuncu ödülünü aldı, Hakan rolündeki Öner Erkan ise en iyi erkek oyuncu ödülünü... <i>Bornova Bornova</i>, farklı konusuna rağmen İnan Temelkuran’ın ilk filmi <i>Made in Europe</i>’daki diyalog çokluğu ile gözlem duygusuna yaklaşıyor, yönetmenin ikinci filmiyle birlikte belli bir tarzının oturmaya başladığını görmek bile güzel. <i>Bornova Bornova</i> bir kesit, bir gündelik yaşam tespiti oyunculukların doğallığıyla güçlenen farklı bir yapım.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/8474.htm), [web.archive.org (arşiv bağlantısı)](http://web.archive.org/web/20100125100143/http://taraf.com.tr:80/makale/8474.htm)
