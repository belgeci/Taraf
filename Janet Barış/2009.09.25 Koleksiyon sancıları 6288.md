# Koleksiyon sancıları

*Janet Barış 25.09.2009*

<div class="taraf_structure_2col_1zq">
<div class="margen_n">



 <p>Koleksiyonlar biriktirilmek için ama en çok da geçen zamanı durdurmak için belki de... Pelin Esmer’in ilk uzun metrajlı filmi <i>11’e 10 Kala</i>, amcası Mithat Bey’in koleksiyon merakı üzerine kurulu. İstanbul Film Festivali’nde Jüri Özel Ödülü alan, Adana Altın Koza Film Festivali’nde En iyi Film ödülünü Aslı Özge’nin <i>Köprüdekiler</i> filmiyle paylaşırken aynı festivalden bir de En İyi Senaryo ödülüyle dönen <i>11’e 10 Kala</i>, vizyon tarihiyle birlikte San Sebastian Film Festivali’nde Altın İstiridye ödülü için de yarışacak. <br/><br/>Mithat Bey yaşadığı apartman dairesinde kendine has bir yaşam sürdürür. Hayatını koleksiyonuna adayan Mithat Bey’in evi gazetelerden oyuncaklara kadar birçok farklı eşya ile doludur. Biriktirdikleri onun hayatının en önemli parçası, karısı bile “ya koleksiyonun ya ben” deyip gitmiş. Deprem korkusu ile yaşayan apartman sakinleri için ise sadece çöp bir ev ve tehlikeli. Ali, apartmanın kapıcısı, kızı rutubetten hastalanınca karısıyla köye dönmüşler, para biriktirip daha “yüksek” bir eve taşınması lazım. Apartmandakiler Mithat Bey’in üzerine gidince iş başa düşer, Mithat Bey kendi yaptığı günlük koleksiyon toplama turuna kapıcı Ali’yi yollar. Şehirle ilişkisi küçük bir kapıcı dairesinden ibaret olan Ali, bu sayede İstanbul’u keşfetmeye başlar. Mithat Bey ve kapıcı Ali’nin birbirinden farklı dünyaları bu yolla kesişir ve biz de çeşitli insanlık halleri arasında dolanmaya başlarız.<i> <br/><br/>Oyun</i> adlı kısa filmiyle dikkat çeken Pelin Esmer, ilk uzun metraj filmi <i>11’e 10 Kala</i> ile de vizyona girmeden konuşulmaya başlandı. Esmer, gerçek bir karakter olan Mithat Bey’i, koleksiyonuna olan bağlılığını Mithat Bey’in de nev’i şahsına münhasır oyunculuğuyla birlikte çok güzel anlatıyor, o dünyanın içine girmemek elde değil. Yeğenine bile aldığı oyuncağı bir süre sonra geri alıp koleksiyonuna koyan bir adamı sıradan insanların anlayabilmesi çok zor. Bu noktada apartman sakinleri ile Mithat Bey arasında büyük bir fark var, çünkü onların çöp olarak gördükleri Mithat Bey’in her şeyi ve paha biçilemeyecek kadar değerli. Filmin mizahi bir yanı da var, Mithat Bey’in bu aşırı tutkusu zaman zaman da gülerek izleniyor. Çok fazla karakter yok ama insanlar arasındaki görünmez kurallar burada da işliyor. Güven, Ali’nin başka bir iş bulmak ve ev tutmak uğruna yaptığı küçük hesaplar ve daha birçok ayrıntı insanoğlunun evrensel zaaflarını ele veriyor. <br/><br/>Filmin belki de en zayıf tarafı kapıcı Ali’yi canlandıran Nejat İşler. Oyuncu elinden geldiği kadar iyi oynamaya çalışmış ama nedense cast olarak daha gerçek durabilecek bir oyuncu seçilse daha farklı olabilirmiş. <i>11’e 10 Kala</i> yönetmenin ilk çalışması olarak dozunda mizah ve hüznüyle gerçekten görülmesi gereken bir yapım.<b><i> <br/><br/><br/>Sarı Saten</i>; bir gurbetçi filmi</b> <br/><br/>Vizyona giren bir diğer Türk filmi Mehmet Çoban’ın yönettiği <i>Sarı Saten: Günahkârların Aşkı</i>. Köln’de yaşayan bir grup gurbetçi Türk’ün yaşamına ayna tutmaya çalışan film namus cinayetlerine değiniyor. On yedi yaşındaki Meryem Alman bir çocuğa âşıktır ama zorla evlendirilmeye çalışılır, çareyi dayısına sığınmakta bulur ama dayısı bu sığınma sürecini istismar ederek Meryem’i taciz eder. Onu bu durumdan taksi şoförü Galip kurtarır. Meryem’in kurtarıcı meleğim dediği Galip de aslında namus uğruna kendi kızkardeşini öldürmüştür. Yıllar geçmiştir. Meryem, on yedi yaşındaki kızı aynı kaderi paylaşmasın diye uğraşır, kendi adını Maria olarak değiştirir kızı Esra’nın da Türk arkadaşlar edinmesine karşı çıkar. Fakat işler umduğu gitmez ve geçmişiyle yüzleşmek zorunda kalır.<i> <br/><br/>Sarı Saten</i>, Meryem karakteri üzerinden namus cinayetlerini sorguluyor. Fakat birçok farklı hikâyenin iç içe geçmesi ciddi bir anlatım bozukluğu yaratmış, teknik anlamda temiz bir film gibi gözükse de öykü ve anlatılış biçimi inandırıcılıktan uzak. Her şey iki ayrı uçta, Meryem’in kızı Alman erkek arkadaşıyla dolaşınca esrarkeş olacak, Müslüman olanla birlikte olursa aşırı dinci olacakmış gibi, bir arası yokmuşçasına anlatılıyor. Sonuna doğru iyice arapsaçına dönen olaylar, fazlasıyla ütopik bir hal alıyor. Kısacası <i>Sarı Saten</i> vasat bir gurbetçi filmi olarak kalıyor. </p>
<br/>
<br/>
<br/>



<br/>


<div id="taraf_not">
</div>

</div>


</div>
