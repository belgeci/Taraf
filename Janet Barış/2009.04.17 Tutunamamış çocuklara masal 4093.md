# Tutunamamış çocuklara masal

*Janet Barış 17.04.2009*

<div class="taraf_structure_2col_1zq">
<div class="margen_n">



 <p>Filme adını veren Mommo aslında yok, sadece bir korku unsuru evin bodrumunda olduğu varsayılıyor. Çocukları korkutmak için uydurulan Mommo, Atalay Taşdiken’in bu hafta vizyona giren filminin bir parçası, Kızkardeşim olarak da anılan yapım bir ilk film olmanın ötesinde sorgusuz sualsiz, karışlıksız, saf bir sevginin kardeşliğin öyküsü. <br/><br/>Çayırlarda, dere kenarlarında gezen, yaz tatilini kendilerince oyunlar oynayarak, tahtadan gemiler yapıp yüzdürerek geçiren iki kardeşin annelerinin öldüğünü ve babalarının evlendiği diğer kadının da onları istemediğini hemen anlıyoruz. Dokuz yaşındaki Ahmet ile kızkardeşi Ayşe’nin incelikle işlenmiş hazin öyküsü Mommo, bu içten gelen sevgiyi naif bir biçimde anlatıyor, bu yüzden de filmi sadece iki kardeşin dramatik öyküsü olarak adlandırmak da yeterli değil. <br/><br/>Ayşe ve Ahmet anneleri öldüğü, onları istemeyen bir babaları olduğu için dedelerinin yanında kalırlar. Dedesi de çok yaşlı olduğu için onları çok sevse de gerektiği gibi bakamaz, bütün iş Ahmet’e düşer, Ahmet evin annesi, babası, ağabeyi her şeyi olur. Ayşe daha kırılgan küçük bir kız, ne olursa olsun, korkak davranan, çocuklarına sahip çıkmayan zayıf babasından nefret etmiyor arkasından hep bir hüzünle ama bir yandan da umutla bakıyor. Sadece varlığından haberdar olduğumuz teyzeleri Almanya’ya yanına aldırmaya çalışıyor onları, babaları yuvaya vermek istiyor, köylü kadınlar ise Ayşe’nin kız başına büyüyemeyeceğini söyleyerek onu zengin ailelere besleme yapmak derdindeler. Tüm bu olumsuzluklara dolu gözüken tabloda Ahmet’in sevgisi, ilgisi ayakta tutar Ayşe’yi, birbirlerine tutunurlar. <br/><br/>Atalay Taşdiken’in Berlin’de gösterilen, Nünberg’de en iyi seyirci ödülünün yanı sıra, en iyi film ödülünü Ina Weisse’ın yönettiği Mimar<i> </i>filmiyle paylaşan Mommo, bir ilk film olmasına rağmen gerçekten iyi, başarılı bir yapım. İki kardeşin arasındaki sevgiyi, seyirciyle herhangi bir haşir neşirliğe el vermeden mesafeli bir biçimde anlatıyor, böyle bile olsa yine de dramatik, zira öyküsünü gerçek hayattan almış olması bile seyirciyi etkilemeye yetiyor. <br/><br/>Hikâye Konya’da geçiyor, barındırdığı ayrıntılar da küçük ama derin. Ayşe’nin her şeyiyle ilgilenen Ahmet’in hamamda arkası dönük duruşu ve hep güçlü görünmeye çalışırken kendini tutamayıp ağlaması, Ayşe’nin karın ağrısını bile babasından bir zerre sevgi görmek için kullanması gibi birçok parça belleğe yerleşiyor. Hüznü besleyen Erkan Oğur müziklerinin de ayrı bir yeri var. Filmin etkileyiciliğini arttıran en önemli unsurlardan biri de Ahmet ve Ayşe’yi oynayan çocuklar, aslında kuzen olan çocuklar o kadar sahici duruyorlar ki, onlar olmasa bile gerçek hayatta da bunu yaşayanların aynı iki kardeş olduğuna hemen inanabilirsiniz. Özellikle Ayşe’yi oynayan Elif Bülbül, ömründe hiç sinemaya gitmemiş sekiz yaşında bir kızın belki de bir oyun zannederek çektiği sahneler, gerçekliğin seyirciye geçmesini daha güçlü bir yolla sağlıyor. <br/><br/>Pazar günü sona erecek olan İstanbul Film Festivali’nde ulusal yarışma kapsamında da gösterilen Mommo, birbirine tutunup yol almaya çalışan iki kardeşin etkileyici öyküsü, bu yılın konuşulacak filmlerinden biri olacağına da hiç şüphe yok.</p>
<br/>
<br/>
<br/>



<br/>


<div id="taraf_not">
</div>

</div>


</div>
