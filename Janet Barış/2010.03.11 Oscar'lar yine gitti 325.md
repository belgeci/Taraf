# Oscar’lar yine gitti

*Janet Barış 11.03.2010*

<div class="yazi"><p>Kuşkusuz en popüler ödül töreni Oscar’lar... Cannes, Berlinale her ne kadar Avrupa’nın gözbebeği, önemli ödülleri olan festivaller olsa da, Akademi’nin dağıttığı ödüller dünya çapında çok popüler. Ünlülerin giydiği kıyafetlerden ayakkabılarına kadar o geceki her şey bir fenomen haline dönüşüyor ve uzun süre konuşuluyor.</p>
<p>82. Oscar töreninin galibi The Hurt Locker oldu. İlk defa bir kadın yönetmenin ödül alması ilginçti ama tam anlamıyla bir savaş filmi çeken Kathryn Bigelow’un savaş karşıtı bir konuşma yerine üniformalıları yücelten bir konuşma yapması pek hassas değildi. Zaten filmi seyredenler de açıkça militarizmin yüceltildiği bir durum olduğunun farkına varır. Irak’ta hâlâ durulmamış bir savaş, şiddet varken The Hurt Locker ’ın bu denli ödül alması benim için şaşırtıcı oldu.</p>
<p>Bu yılın en çok konuşulan filmi Avatar ’dı kişisel olarak o kadar övülmesi konusunda hemfikir değilim ama Avatar‘ın yarattığı ya da geldiği nokta bu durumu göstermişti. Ayrıca bu yıl çok güçlü yapımlar yoktu, belki de bu yüzden zaten çok konuşulan Avatar öne çıkmıştı. Öte yandan The Hurt Locker gibi bir filmin de bu denli konuşuluyor olması şaşırtıcıydı, çünkü o kadar da önemli, büyük bir yapım değildi bana kalırsa.</p>
<p>The Hurt Locker ’ın diğer Irak savaşı filmlerinden üstün bir yanı yok; savaşı, askerliği yüceltirken yine benzerleri gibi yalandan savaşmanın üzüntüsünü, üzerine bir de gerilim kurarak gösteriyordu. Oscar ödülleri Avatar için ise hayal kırıklığı oldu, çünkü teknik anlamda bile fazla bir varlık gösteremedi.</p>
<p>Her yıl beş filmin yarıştığı Oscar’da bu yıl on film vardı. Bunun en önemli nedeni, filmlere Oscar adaylığının getirdiği prestij. Hangi film Oscar adayı olursa o kadar çok konuşulur, dünyaya satışı gerçekleşir, DVD satışları artar. Tüm bu etkenlere rağmen bu yıl yarışan on film çekişmeli bir tablo sermedi önümüze, çünkü filmler de çok parlak değildi.</p>
<p>Quentin Tarantino’nun Soysuzlar Çetesi geçtiğimiz yılın en iyi filmlerinden biriydi ve benim için bu seçkide öne çıkıyordu. Gönül isterdi ki bir ödül alsın, ama ondan daha popülerleşmiş ve akademinin gözüne girmiş yapımlar vardı. Son yıllarda alışık olduğumuz üzere, Precious gibi bağımsız bir yapımın da adı geçti.</p>
<p>Animasyon dalındaUp’ın ödül alması şaşırtıcı değildi yine. Oyunculuk dalında da öyle, seçenek az olduğu için belki de tahminler bir iki oyuncu arasında gidip geldi, daha fazlası olmadı. Yabancı dilde en iyi film ödülünü ise, Fransa’da Cesar ödüllerini toplayan Un Prophet ya da Cannes’dan ödüllü White Ribbon yerine Arjantin yapımı El Secreto Del Sus Ojos ’un alması şaşırtıcıydı ama filmi henüz göremediğimiz için yorum yapma hakkımızı da saklı tutalım.</p>
<p>Bir Oscar töreni daha bitti, ve herkesi şaşırtan The Hurt Locker oldu. Bir ülke dünyanın bir başka ülkesini işgal ediyor, üstelik de bunu özgürleştirmek adına yaptığını öne sürüyor. Sonra da bunu kameraya almaya başlıyor yavaş yavaş, tıpkı Vietnam sonrasında olduğu gibi görünürde savaş karşıtlığı yapan ama halkı savaşın nedenlerine ikna edecek, kendi kendini tatmin etme yönünde filmler çekiliyor. The Hurt Locker bunlardan sadece bir tanesi, Oscar alması evet şaşırtıcı oldu ama gerçekçi aynı zamanda, çünkü Hollywood bunu hep yapıyor, akademi de arkasında duruyor. Önümüzdeki yıllarda nasıl bir tablo göreceğiz merak konusu ama Hollywood gitgide eriyor; sadece kendi mahzeninden beslenerek bile ayakta kalabilir ama bunun ucu da böyle vasat filmlerin yarıştığı Oscar törenlerine uzanır.</p>
<p><a href="mailto:janetiko@gmail.com">janetiko@gmail.com</a></p>
</div>
