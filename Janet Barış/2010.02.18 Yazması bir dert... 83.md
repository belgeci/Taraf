# Yazması bir dert...

*Janet Barış 18.02.2010*

<div class="taraf_structure_2col_1zq">
<div class="margen_n">



 <p>Sinema yazarı olunca kategorileştirilmek kolay oluyor, hemen bir kalıba sokuluyor insanlar. Oysaki sinema ile uğraşan insanın işi zor, mesaisi bitmez evde sürer, festivallerde de devam eder. Okumak gerekir, yeni yönetmenleri takip ederken, klasikleri de kaçırmamak lazımdır. Bir yönetmeni hatmedersiniz, bir diğeri başlar ve bu böyle sürüp gider. <br/><br/>Ne zaman popüler bir film kamuoyu nezdinde yankı yapacak olsa sinema yazarlarının görüşleri alınır, bu genel bir haber örneğidir. Cem Yılmaz’ın yeni bir filmi mi çıkıyor, ya da Recep İvedik mi geliyor hemen birkaç sinema yazarından görüşleri istenir. İçtenlikle söylenildiği zaman da eleştiri oklarının hedefi olur yazarlar, söylese bir dert, söylemese bir dert. Nihayetinde <i>Recep İvedik 3</i>’le birlikte mesele yine ateşlendi. Sinema yazarları <i>Recep İvedik</i> serisini genel anlamda pek sevmedi, bu her üç filmin vizyona giriş sürecinde dile gelmiş bir mesele, bugün ise sinema yazarları birtakım “köşe”lerden <i>Recep İvedik</i>’i sevmedikleri için topa tutuluyor. <br/><br/>Yazarlar elbette ki hangi filmin ne amaçla yapıldığı konusuna hâkim, kimse <i>Recep İvedik</i>’in sanatsal bir amaç taşıdığını düşünmüyor ya da filmi seyrederken bir Ingmar Bergman performansı beklemiyor, bu gayet açık. Bu demek değildir ki dünya sinemasında Pasolini var, Kurosawa var, Godard var ama <i>Recep İvedik</i> çok avam; aklı başında hiçbir sinema yazarı böyle bir kıyaslama yapma işine zaten girişmez bile. Her popüler sinemada olduğu gibi, sadece eğlence amacıyla çekilmiş filmler olabilir, kimsenin bir itirazı yok. Kaldı ki bu türden bir eleştiriye soyunanlar geçen yıl sinema yazarlarının <i>AROG</i> filmiyle ilgili yazdığı eleştirilere baksalar, biraz arşiv tarasalar yazarların bu filmi ne kadar beğendiklerini anlatan yazılarıyla karşılaşacaklar keza <i>Yahşi Batı</i> da öyle, <i>AROG</i> kadar övülmüş olmasa da tekniği, profesyonelliği, kalitesi, harcanan emek ve seyirciye saygısı gibi birçok konuda olumlu anlamda yazıldı <i>Yahşi Batı</i>. Yine Yılmaz Erdoğan imzalı <i>Neşeli Hayat</i>, hakkında kötü, gülmedik, beğenmedik gibi yazılar çıkmadı, hatta SİYAD ödüllerinde en iyi senaryo ile en iyi yardımcı kadın ödüllerine aday gösterildi ve en iyi yardımcı kadın ödülünü de aldı. <br/><br/>Eleştirmenlerin sıradan bir insana göre fazla sayıda film izlemeleriyle oluşan süreçte beğeni çıtasını yüksekte tutuyor olmaları doğal ama bu demek değildir ki, halkın sevdiği, güldüğü şeylere burun kıvıran, görmezden gelen yok sayan insanlar. Eleştirmenlerin dünyası bu kadar küçük, sınırlı değil aksine fazlasıyla geniş, görmek isteyenler için www.siyad.org’da SİYAD’a kayıtlı her üyenin fotoğraflı özgeçmişleri var. Kimler, nerede yazıyor, ne yapıyor, nelerle ilgileniyorlar tüm bunlar açıkça bakılabilir durumda. <br/><br/>Sinema yazarı bir komedide sanatsal amaç, entelektüel birikim, seyircisini eğitme amacı aramaz ama kalite arar, bir filmi perdede seyrediyorsa dramatik bir çatı arar, kaba skeçler bütünüyle karşılaştığı zaman da hakkıyla eleştirir.<strong> <br/><br/><br/><font size="3">!F bitmeden!</font></strong> <br/><br/>Bağımsız filmler festivali bitmeden birkaç film görmekte fayda var. Bugün itibariyle İstanbul için son dört gün. Bugünün programında dikkat çeken film, Philippe Falardeau’nun yönettiği <i>C’est Pas Moi, Je Le Jure</i>, Türkçe adıyla <i>Vallahi Ben Yapmadım</i>. Cuma günü ise kaçırılmayacak iki film var ki biri <i>Ben Küba</i>, <i>Altyazı</i> dergisinin iki yıldır !f’le yürüttüğü kült filmler bölümünde gösterilecek. <i>Ben Küba</i>’nın ardından <i>The Hall</i>’da <i>Altyazı</i> yazarları filmle ilgili konuşacaklar. Cuma gününün bir diğer önemli filmi Sundance Film Festivali’nde Jüri Büyük Ödülü’nü de alan <i>La Nana</i>. Şili ile Meksika ortak yapımı olan ve Sebastián Silva’nın yönettiği <i>La Nana</i>, Şilili bir ailenin yanında hizmetçi olarak çalışan fakat artık yaşlandığı için ona da yardımcı olacak birinin bulunmaya çalışılması ile yaşanan sınıf çelişkileri üzerine. !f başlayalı birkaç gün geçti bile ama bitmeden yakalamalı.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/10102.htm), [web.archive.org (arşiv bağlantısı)](http://web.archive.org/web/20100304140420/http://taraf.com.tr:80/makale/10102.htm)
