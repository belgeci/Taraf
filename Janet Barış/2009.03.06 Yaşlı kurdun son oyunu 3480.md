# Yaşlı kurdun son oyunu

*Janet Barış 06.03.2009*

<div class="taraf_structure_2col_1zq">
<div class="margen_n">



 <p>Clint Eastwood, son filmi <i>Sahtekâr</i> yakın bir zaman önce vizyonda yerini almışken, bu kez kendisinin de başrolünde oynadığı <i>Gran Torino</i>’yla arayı çok da açmadan yeniden çıkıyor ortaya. Geçtiğimiz haftalarda Cannes’da onur ödülü alan Eastwood yaşına rağmen hâlâ yönetiyor hem de oynuyor. Artarda gelen yapıtlarının çoğu da konuşulan ve önemli filmler oluyor. Amerika’da aylar önce giren <i>Gran Torino</i> şimdiden Eastwood’un en çok iş yapan filmi oldu. <br/><br/>Çok sevdiği karısını kaybettikten sonra hayata küsen ve huysuz bir adam olup çıkan Waltz Kowalski’nin sahip olduğu, hatta değer verdiği tek şey 1972 model Gran Torino’sudur. Oğullarıyla çok görüşmeyen, kiliseden gelen papazı da kendine has yollarla sepetleyen Kowalski yan komşuları Monglardan yani Asyalı göçmenlerden de rahatsız olur. Tipik bir Asyalı aile olan yan komşularının yeni yetişmekte olan oğulları Thao’yu kendisi gibi Asyalı bir çete rahatsız etmeye başlar ve onu Kowalski’nin arabasını çalmaya iterler. Thao arabayı çalarken Waltz’a yakalanır, bu olayla birlikte Waltz yan komşularının hayatlarını keşfetmeye ve önyargılarından kurtulmaya başlar.<i> <br/><br/>Gran Torino</i> tam anlamıyla tek karakter üzerine yoğunlaşan bir film, Waltz Kobalski karakteri filmi başından sonuna dek tek başına sırtlıyor. Waltz’ın etrafındaki karakterlerin çoğu sönük ve Waltz’ın yanında pasif kalıyorlar, dolayısıyla Eastwood kendi yönettiği filmin aynı zamanda oyunculuk anlamında kurtarıcısı olmuş. Eski bir Kore gazisi olan öfkeli bir adamın mizacını yansıtırken ve savaş sırasında öldürdüğü Asyalılar için hayatının son dönemecinde vicdan azabı çekerken kaderin karşısına kendisine oğullarından bile daha yakın davranan Asyalı aileyi çıkarması filmin ana çatışma unsurunu oluşturuyor. Yavaş yavaş Asyalı komşularının hayatına dahil oluyor, doğumgününde kendisini huzurevine götürmeye çalışan oğlunu evden kovup komşusuna gidiyor, yemeklerini yiyor onlarla vakit geçirirken Thao’yu da kendi metotlarıyla adam etmeye uğraşıyor, çetelerden korumaya çalışıyor. <br/><br/>Karısının ölmeden önceki son dileği Waltz’ın günah çıkarması, Waltz ilk başta buna karşı çıksa da pederle olan bir konuşmasında öldürdüğü Asyalılar için ne kadar acı çektiğini ifade ediyor zaten onlarla dönüşü olmayan bir yola girecek kadar yakın olması da belki de içten içe çektiği vicdan azabının bir yansıması. Savaştığı öldürdüğü ırktan insanların yan komşusu olması üstelik de onlardan öz çocuklarından daha fazla ilgi görmesi zaten sorunlu olduğu geçmişini daha da çok sorgulamasına neden oluyor.<i> <br/><br/>Gran Torino</i>, Eastwood’un başarılı işlerinden biri olsa da Nick Schenk imzalı senaryonun zayıf tarafları mevcut oğulları özellikle seyircinin gözünde “itici” bir şekilde tasvir edilmeye çalışılırken abartılmış ayrıca önyargılar kırılırken ya da sokak çeteleriyle mücadele ederken öne çıkan birçok nokta klasik Hollywood filmi klişeleri üzerinden ilerliyor. <br/><br/>Kowalski, Eastwood’un yıllar önce yarattığı Kirli Harry karakterinin bir devamı gibi zaman zaman Western türüne de göz kırpıyor, ayrıca ismiyle <i>Vanishing Point</i> filmindeki Kowalski’yi de hatırlatıyor zira araba tutkusu her ikisi için de geçerli. Filme adını veren Gran Torino’dan ziyade Kowalski yan komşularıyla ilgileniyor ama yine de merkezde bir araba var. Irkçılığın gereksizliği, anlamsızlığı insan olarak birbirini tanıma anlama üzerine önemli mesajlar içeren filmde kültürlerarasılık da önem kazanıyor. Amerika’nın ortasında yer alan Asyalı çeteler, Meksikalı gruplar, köşede bekleyen siyahlar ve bunların birbirlerine olan tahammülsüzlüğü gibi farklı noktalara da işaret ediyor. Eastwood oyunculukta olduğu kadar yönetmenlikte de başarılı, çektiği filmler bunun bir göstergesi, 79 yaşını devirmesine rağmen Hollywood camiası içerisinde kendine özgün bir tarzla ilerliyor.</p>

<br/>


<div id="taraf_not">
</div>

</div>


</div>
