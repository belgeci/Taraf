# Bal kovandan çıktı

*Janet Barış 09.04.2010*

<div class="yazi"><p>Üçleme tamamlamak bulmacaya benziyor biraz. Geçmişle geleceğin karıştığı anda tek bir karaktere dolanıyor ip. Semih Kaplanoğlu <i>Yumurta-Süt-Bal</i> üçlemesiyle Yusuf’u anlattı bize, kendi içeriden baktığı Yusuf’u perdede gösterdi. Tersinden izlediğimiz bir hikâyeydi bu. Önce <i>Yumurta</i>’da Yusuf’un 30’lu yaşlarına rastladık, sonra <i>Süt</i>’te ergenlikten çıkmış delikanlılığına, <i>Bal</i>’da ise çocukluğuna tanık oluyoruz. </p>
<p>Yusuf, Çamlıhemşin’in köyünde anne ve babasıyla yaşıyor. Babası arıcı, annesi kendi halinde, arada sırada çay topluyor, mutfağında hep. Yusuf babasına hayran bu çok açık, o ne yapsa bir başka bakıyor ardından. Fısıldaşırken bile kendilerine has bir dil oluşturduklarını anlayabiliyoruz. Bir elmayı ikiye bölerkenki huzuru sadece görmüyor aynı zamanda hissediyoruz. Anne ise biraz yok sayılıyor aralarında ama umursamıyor bunu, Yusuf’un çocukluğuna veriyor çoğu zaman. Günün birinde arılar ile bal hasadı azalınca baba uzak tepelere bakmaya gidiyor. Gidişin adından Yusuf ile annesi yalnız kalıyor. Yusuf hem okuma öğrenmeye hem de babasını beklemeye çalışıyor. Çocukluk sanrıları ile yaşadığı çelişkiler yaşından biraz büyük, sıra arkadaşıyla değiştirdiği defter hesaplaşma sürecini daha da derinleştiriyor. Ümidi kesilince bir ağacın kovuğuna saklanıyor, bir arı kovanı oluyor belki de, babası gelsin alsın diye ağacın içinde beklemeye koyuluyor. </p>
<p>Kaplanoğlu, <i>Yumurta</i> ve <i>Süt</i>’te izlediği yolun sonuna varıyor böylelikle. Bize hikâyeyi tamamlamak düşüyor. Yusuf’u tanıyoruz, inancını, arayışını anlamaya çalışıyoruz, onun kaynağına iniyoruz. Annesi “büyüyünce ne olacaksın” diye soruyor oğluna, Yusuf susuyor, oysa biz biliyoruz 30’lu yaşlarında İstanbul’da bir sahaf dükkânında, satmamış bir şiir kitabının yazarı olduğunu. İlk şiir sevdasının teneffüse çıkmadan önce duyduğu bir sesle başladığına ise <i>Bal</i>’da şahitlik ediyor, şairliğin doğasına hükmeden arayışın bir parçası oluyoruz. </p>
<p><i><br/>Süt</i>’te <i>Yumurta</i>’daki duruşundan izler taşıyan Yusuf’u, <i>Bal</i>’da çocukluğundan yakalıyoruz. Nasıl ki <i>Süt</i>’teki Melih Selçuk, neredeyse Nejat İşler’in sırtından bakıyormuşuz gibi hissettiriyorsa burada da Bora Altaş, Melih Selçuk’un çocuksu bakışlarını ödünç alıyor. Bütün Yusuflar birbirine benziyor ya da biz öyle zannediyoruz. </p>
<p><i><br/>Süt</i>’teki metaforik göndermelerden ziyade <i>Bal</i> daha sade bir film. Mekân Çamlıhemşin olunca kamerayı nereye koyarsanız güzel sekanslar yakalayabiliyorsunuzdur muhakkak. Kaplanoğlu bu kez farklı bir görüntü yönetmeniyle çalışmış; sessizliğin cazibesine kapılan bu tür filmler için görüntüler daha da önemli oluyor. <i>Bal</i>’ın bu anlamda eksiği yok, fazlası var. Zaten daha ilk sahnesinde etkileyicilik eşiğinden haberdar ediyor seyirciyi. </p>
<p><i><br/>Bal</i>, üçlemenin olgunluğa eriştiğini gösteriyor âdeta. Filmin yükünü sırtlanan küçük oyuncu Bora Altaş’ın da hakkını vermek lazım, profesyonel bir küçük oyuncu gibi çalışmış. Berlin’de Metin Erksan’ın <i>Susuz Yaz</i>’ının ardından Altın Ayı ödülünü kazanan <i>Bal</i>, petek petek işliyor seyircisini. Üçlemenin ilk iki filmini sevenler <i>Bal</i>’ı da beğenecekler fakat <i>Yumurta</i> ile <i>Süt</i>’e mesafeli duranların da ayrıca <i>Bal</i>’ı seveceklerini düşünüyorum.</p></div>

Kaynak: [taraf.com.tr](http://www.taraf.com.tr:80/makale/10824.htm), [web.archive.org (arşiv bağlantısı)](http://web.archive.org/web/20100411033457/http://www.taraf.com.tr:80/makale/10824.htm)
