# Karpuz kabuğu, düştü

*Janet Barış 03.12.2009*

<div class="taraf_structure_2col_1zq">
<div class="margen_n">



 <p>İnsan taşradaysa bir sıfır yenik başlar hayata; ümitleri, hayalleri, hiç gidemeyeceği bir yoldan gitmeyi tercih etmesi, olmayacak bir duaya inanmak gibidir. Zaman daha yavaş akar, saatler durur, kentin hızı, kalabalığının aksine taşrada her şey ritimsizdir sanki. Hele ki insan yaşadığı küçük yerdeki sıradan insanlardan farklıysa, işte o zaman içindekini başka bir şekilde anlatması gerekir, yazıya dönüştürmesi mesela ya da görüntüye... Birkaç gün önce kaybettiğimiz yönetmen Ahmet Uluçay, kimsenin inanmayacağı bir düşe inandı. Yaşadığı küçük kasabada herkesten daha şanssızdı sinema yapmak için. Ne Beyoğlu sokaklarını arşınlaması gerekiyordu ne de afili yapımcılar peşinde dolaşması, çünkü cebinde düşlerinden başka hiçbir şeyi yoktu. <br/><br/>Kütahya’nın Tepecik köyü çoğumuz için uzak, küçük bir köy. Daha altı yaşındayken 1960 yılında köyüne gelen seyyar bir sinema Uluçay’ın hayatını değiştirir. Kendini bilir bilmez on iki yaşlarında arkadaşıyla bir sinema makinesi yapmaya koyulur, hiç olmayacak işlere girişirler, düşünün ki sinema çöplüklerinden bulunup birbirine eklemlenmiş film karelerinden oluşturdukları görüntülerle ahırda köylülere film gösterimi yaparlar. Dışarıdan bakınca senaryo gibi ama değil. Zamanla bu işin böyle olmayacağını anlar, o sıralarda tavukçuluk yapan arkadaşıyla birlikte bir gurbetçiden alınan külüstür kamerayla işi ilerletir. 1992 yılında <i>Optik Düşler</i> ve <i>Koltuk Değneklerinden Kanat Yapmak</i> adlı filmler ilk önemli adımı olur. Altıncı Ankara Film Festivali’nde bu filmleriyle ödül aldıktan sonra artık Tepecik’teki hayatı eskisi gibi olmayacaktır. İlk uzun metraj filmi <i>Karpuz Kabuğundan Gemiler Yapmak</i> Uluçay’ın kendi hayatından da izler taşıyan, naif olduğu kadar güzel de bir filmdi. Saf, çocuksu ya da kırılgan, tam olarak nasıl tarif edebileceğimi bilemediğim bir sineması var Uluçay’ın; kendi halinde, büyük sözleri olmayan ve içten. Her şeye rağmen insanlar anladı onu ve birçok festivalden ödüllerle döndü Uluçay. <br/><br/>Konuşmacı olarak gittiği bir üniversitede, hep çocuk kalmak istediğini söyler ve ekler “insan yedi yaşına kadar ne biriktirirse onu yaşarmış, ben de yedi yaşıma kadar ne biriktirdimse onları yaşıyorum”. İyiler erken gider ya da her ölüm erken ölümdür gibi klişe cümleler de yeterli olmuyor çoğu zaman ama gerçekten henüz erkendi. Hastalık onu yatağa düşürmeden önce <i>Bozkıra Düşen Deniz Kabuğu</i> filmiyle uğraşıyordu, onun için zaten film hiç bitmemişti, hep sürecekti. “Sinemayı Lumiere kardeşler bulmasa kesin bizim köyde icat olunurdu diyordu”, kim bilir haklıydı da... <br/><br/>Herkes hayata tutunmak için bir bahane arar aslında; Ahmet Uluçay’ın bahanesi de sinemaydı belki de. Görüntülere olan tutkusu, onun hayata tutunmasını sağlamış ama sağlığının yetmediği yerde bırakıp gitmişti. Bu güzel insan karpuz kabuğundan gemilere binip ayrıldı aramızdan, “gımıldak” görüntüler de öksüz kaldı. Geride bıraktığı kısa filmleri, ve akıldan çıkmayacak, Türk sinema tarihi içerisinde hep yeri olacak bir film bıraktı. Keşke hepimiz olmayacak düşlere inanarak çıksak yola, “karpuz kabuğundan gemi değil, istesek Titanik bile yapabiliriz, para değil yürek meselesi” diyecek kadar cesaretli olan Ahmet Uluçay gibi inansak. Benim için, en azından bir sinemasever olarak, kendisiyle hiç tanışamamış olmanın eksikliği de var; zira sinemayı bu denli seven bir insanla bir iki satır da olsa sohbet edebilmek hoş olurdu. <br/><br/>Sözün bittiği yerde Uluçay’ın düşten yaptığı sineması var. Kendisi olmasa da ardında bıraktıkları var. Bugün ondan feyiz alan, onun azmini görüp olmayacak bir şeyi olduran bir adamın hayaline ortak olan genç sinemacılar, Uluçay’ın açtığı yolda ilerlemeye hazır. Çünkü her şey parayla olmuyor, insanın yüreğini koyması gerek önce. Uluçay, yüreğiyle başaranlardan; bu yüzden hep hatırlanacak.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/8832.htm), [web.archive.org (arşiv bağlantısı)](http://web.archive.org/web/20100209081614/http://taraf.com.tr:80/makale/8832.htm)
