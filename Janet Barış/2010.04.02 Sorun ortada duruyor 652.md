# Sorun ortada duruyor

*Janet Barış 02.04.2010*

<div class="yazi"><p>Türk sinemasında politik filmler çok az, son zamanlarda suya sabuna dokunan, cesur filmlere pek rastlayamıyoruz. İlk kez Antalya Altın Portakal Film Festivali’nde gösterilen, film bitiminde salonda beğenilip alkışlanan, yönetmenle sohbet kısmında ise ufak da olsa tartışmalara neden olan <i>Min Dit</i>, yani <i>Ben Gördüm</i> bu hafta gösterime giriyor.</p>
<p>Mutlu bir aileleri varken, anne-babalarının ölümüyle birisi bebek, üç kardeş ortada kalır. Bu esrarengiz ölüm bir aileyi dağıttığı gibi, üç çocuğu da çaresiz bırakır. Bir süre kendi başlarının çaresine bakmaya çalışırlar, evdeki eşyaları satarlar, komşular da yardım eder ama zamanla yalnızlaşırlar. Aileden bildikleri tek kişi olan teyzeleri de ortadan kaybolur. Evlerinden de atıldıktan sonra ise Diyarbakır’ın ortasında kalakalırlar.</p>
<p>Fırat ile Gülistan’ın anne-babası durup dururken ölmüyor. Gazetecilik yapıyorlar ve biraz da tehlikeli mevzular üzerinde duruyorlar. Kısacası faili meçhul bir cinayet var ortada, bir yandan da çocukların ailesini öldüren adamın hayatına bakıyoruz. Karısı ve çocuğuyla kurduğu ilişkiler üzerinden süreci çıkarsamaya çalışıyoruz. Çocuklardan biri katili tanıdığında ise onun gibi davranmıyor, çok başka bir yolla alıyor intikamını.</p>
<p>Faili meçhul bir cinayeti geride kalan çocukların üzerinden anlatmak ajitasyon anlamında biraz çetrefilli olabilir. Almanya’da yaşayan yönetmen Miraz Bezar duygusal bir sömürüye mahal vermeden meselenin üzerine gitmiş. Filmini Kürt sinemasının bir parçası olarak nitelendiren Bezar, sinematografik olarak başarılı bir iş çıkarmış. Öte yandan zaman zaman boşluklar oluyor, çocukların yaşadığı trajedi çok açık, Diyarbakır gibi bir yerde bu çocuklara kimse mi sahip çıkmıyor, komşuları da geçin, bir yetiştirme yurdu vs. de mi yok diye soruyor insan kendi kendine. Filmin sonundaki hesaplaşma yöntemi ise gayet ilginç ve rotayı başka bir yöne çeviriyor. Yönetmen bir slogan filmi yapmaya çalışmamış, açık bir propagandayı seçmemiş ama tarafını hissedebiliyorsunuz. </p>
<p><i><br/>Min Dit</i> sadece anne-babasını kaybeden iki çocuğun dramını anlatmıyor, yıllardır bu topraklarda süren, bitmeyen herkes için acı olan bir tarihe bakıyor. Bu boşluktan kalan çocukların nasıl sokaklara, suça dahil olabildiğini gözler önüne seriyor. Yaşanan birçok olayın gerçek hayatta da karşılığı var. Zaten Miraz Bezar ile öyküyü birlikte oluşturdukları Evrim Alataş çekimden önce bir çalışma yapıp, gerçek hikâyelere göz atmışlar. Filmin Kürtçe oluşu da meselenin konuşulması, tartışılması anlamında önemli. Türkiye’de politik sinemanın gelişmesi ve konuşulmaya korkulan konuların sanatla haşır neşir olarak konuşulması bağlamında bu tip filmlerin gösterim şansı bulması ayrıca önemli bir mesele.</p></div>
