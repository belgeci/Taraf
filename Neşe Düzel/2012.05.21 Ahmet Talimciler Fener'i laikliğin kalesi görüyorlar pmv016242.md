# Ahmet Talimciler: Fener’i laikliğin kalesi görüyorlar

*Neşe Düzel 21.05.2012*

<div class="yazi"><img align="left" alt="Ahmet Talimciler: Fener’i laikliğin kalesi görüyorlar" border="0" src="http://www.taraf.com.tr/fotoraflar/makaleler/ahmet-talimciler-fener-i-laikligin-kalesi_9967_orijinal.jpg" style="border-right-width:10px; border-color:#FFFFFF"/><p><b>“</b><b>Fenerbahçe yöneticileri de, Cemaat’i ve AK Parti’yi hedef gösterdiler. Laiklik ve Kemalizm elden gidecek havasına girdiler. Artık bir tarafta Fenerbahçe vardı, karşısında da Fener’e, Aziz Yıldırım’a komplo yaptığı iddia edilen Cemaat</b><b>.”<br/><br/>“</b><b>Türkiye’de futbolun temizlenmesinden vazgeçildi. Futbol Federasyonu’nun son kararlarıyla şike yapmak eskisinden de kolay hale geldi. ‘Güçlü olan isterse şike yapabilir, zayıf olan şike yaparsa yakalanır!’ diye yeni bir durum yaratıldı</b><b>.”<br/><br/>“</b><b>Dört büyük var deniyor ama, aslında iki büyük takım var. Fenerbahçe ve Galatasaray. Bu yapı 1909’dan beri sürüyor ve kararlar daha çok ikisinin lehine çıkıyor. İki büyük, hakem kurulları dahil Federasyon’un tüm kurullarını belirleyebiliyor</b><b>.”<br/><br/></b>***<br/><br/><b>NEDEN</b><b> </b><b>AHMET TALİMCİLER<br/></b><i>Son Galatasaray-Fenerbahçe maçından sonra yaşananlar toplumla ilgili ürkütücü gerçekler koydu ortaya. Toplum olarak nasıl bir tehlikeye doğru hızla yol aldığımızın ciddi işaretlerini verdi. Polisin şiddeti, polisin bu şiddetine taraftarın aynı şiddetle cevap vermesi, kupa töreninin yapılamaması, futbolda bir kupayı vermek için bile Başbakan’ın emrine ihtiyaç duyulması, sporda centilmenliğin kaybolması, kazanma arzusunun ahlaki değerleri aşması, dinî bir cemaatle bir futbol kulübünün arasına husumet girmesi çok düşündürücü olaylardı. Peki, bu yaşananlar futbola özgü olaylar mıydı? Yoksa toplumsal bir bozulmanın ve çöküşün işaretleri miydi bunlar? Bunları, futbol ve şiddet üzerine araştırma yapan ve Türkiye’de üniversitelerin sosyoloji bölümlerinde ilk “Spor Sosyolojisi” dersini veren Sosyolog Ahmet Talimciler’e sorduk. Ege Üniversitesi Sosyoloji Bölümü öğretim üyesi Doç. Dr. Ahmet Talimciler’in, futbol üzerine pek çok akademik çalışması ve kitabı var. “Türkiye’de Futbol Fanatizmi ve Medya İlişkisi”, “Medya Politikaları”, “İnadına Göztepe”, “KafSinKaf” bunlardan bir kaçı. Doç. Dr. Ahmet Talimciler’’in en son yazdığı “Sporun Sosyolojisi-Sosyolojinin Sporu” isimli kitabı Bağlam’dan çıktı. Talimci, bir dönem Karşıyaka Kulübü’nün altyapısında yönetici olarak çalıştı.</i></p>
<p>***</p>
<p><b> </b></p>
<p><b>NEŞE DÜZEL: Galatasaray-Fenerbahçe maçından sonra birçok olay yaşandı. Büyük bir şiddet patlamasıyla karşılaştık. Önce polisten başlayalım. Polisin, Fener taraftarını vahşi bir şekilde dövdüğü söyleniyor. Neden polis böyle bir şiddet kullandı?</b></p>
<p>AHMET TALİMCİLER: Bu ülkede polis, her zaman futbol taraftarına karşı yumuşaktı. Öğrencilerin protestolarını çok sert bastırırken, taraftarların şiddetine çok yumuşak davranıyordu. Ama 3 Temmuz’dan sonra durum değişti. Polis, özellikle Fenerbahçe taraftarına çok sertleşti. Polisin şiddetinin artmasında, 3 Temmuz’dan itibaren yaşananların büyük etkisi var.</p>
<p><b><br/>3 Temmuz dediğiniz Şike operasyonunun başlama tarihi. Halen süren Şike Davası, geçen yıl 3 Temmuz’da bir operasyonla başladı, Aziz Yıldırım dâhil pek çok kulüp yöneticisi ve futbolcu tutuklandı. </b></p>
<p>Evet. Bu Şike operasyonunun başlamasından itibaren Fenerbahçe taraftarlarıyla polis sürekli karşı karşıya getirildiler. Özellikle Aziz Yıldırım siyasi bir savunma yaptı. Bunun şike davası olmadığını, Fenerbahçe’nin ele geçirilmek istendiğini söyledi. Sonuçta, Aziz Yıldırım’ı öne çıkaran taraftarlar açısından, “polis, Cemaat ve AK Parti”, ötekini temsil etti. Polis, hasım olarak görüldü. Fenerbahçeli taraftarlar, her davada Çağlayan’daki adliyeye gidip Yıldırım’ın serbest bırakılmamasını protesto ettiler. Polisleri, “Gülen’in polisleri, Cemaat’in polisleri” olarak adlandırdılar. Polis de onlara, “gelsin, başkanınız sizi kurtarsın” türü bir yaklaşımla çok sert davrandı. Kısacası, Fenerbahçeli taraftarlarla polis arasında karşılıklı bir husumet doğdu. İki taraf birbirine karşı bilendi. İki taraf birbirini rakip, düşman olarak görmeye başladı. </p>
<p><b><br/>Polis çok sert. Poliste bir şiddet eğilimi mi var</b>?</p>
<p>Şiddet eğiliminden ziyade, stadyumda olay çıkaran taraftarları ele alış biçiminde baştan beri büyük yanlışları var polisin. Stadyum dediğiniz bir birimdir. Burada kameralarınız var. Olay çıkaran insanları kolaylıkla tesbit edebilirsiniz. Ama polis sadece olay çıkaranları gözaltına almak yerine bütün kitlenin üzerine gidiyor, müthiş gaz püskürtüyor ve hiç olaya karışmamış insanların da yaralanmalarına yol açıyor. Özellikle son zamanlarda polis çok sert davranıyor. </p>
<p><b><br/>Niye?</b></p>
<p>Çünkü polisin rahat davranmasını sağlayan bir siyasi iktidar, yönetim var başta. Siyasi iktidar, polisle ilgili hiçbir eleştiriyi kabul etmiyor. Aksine onun uygulamalarını meşrulaştıran bir tutum içinde polisin bütün sertliklerine kol kanat geriyor. </p>
<p><b><br/>Fener taraftarları da büyük bir şiddetle cevap verdi. Benzin istasyonuna molotofkokteyli atanlar çıktı. Bütün Kızıltoprak havaya uçabilirdi o benzinci patlasaydı. Taraftarın bu şiddetini nasıl açıklıyorsunuz</b>?</p>
<p>Fenerli yöneticilerin yaptıkları açıklamalardan tutun da, Futbol Federasyonu’nun alamadığı kararlara, futbolda kuralların belirsizliğine, Aziz Yıldırım’ın şike ve çete suçundan hâlâ içeride olmasına ve polisin uyguladığı şiddete varıncaya kadar pek çok etken rol oynadı taraftarın şiddetinde. Aslında Aziz Yıldırım bu süreci çok iyi yönetti. Dışarıya verdiği mesajlarla Şike soruşturmasını hem siyasileştirdi hem de taraftar grubunu kendi lehine olayın içine çekti. </p>
<p><b><br/>Fenerliler neden maçtan sonra sahaya atladılar. Onları kızdıracak bir hakem hatası ya da bir futbol hatası yoktu. Sahaya girmelerini nasıl açıklıyorsunuz</b>?</p>
<p>Bazıları, gerçekten futbolcularla birlikte koşmak, onların bir yıl boyunca gösterdikleri çabayı paylaşmak istediler. Bir de tabii taraftarlar arasında kendilerini şiddetle var etmek isteyen ve bu şiddeti, etraflarına küçük gruplar toplayarak meşrulaştırmaya çalışan çeşitli gruplar var. Bunlar, sahanın içine girerek ve polisle çatışarak kulüp içinde kendilerini var etmeye çalışıyorlar.</p>
<p><b><br/>Anlamadım...</b></p>
<p>Bu taraftar grupları, bu tip şiddet olaylarına karışarak, diğer gruplara karşı üstünlüklerini gösteriyorlar ve kendilerini Fenerbahçe içinde bir üst kademeye taşıma şansını elde ediyorlar. Tıpkı terör olaylarında olduğu gibi. Kendinizi şiddet eylemleriyle hem o grup içinde hem de yöneticilerin gözünde daha güçlü bir konuma, pazarlık edebilecek bir hale getiriyorsunuz. </p>
<p><b><br/>Geç saatte Galatasaray kupasını alırken, Fenerbahçe yönetimi sahanın ışıklarını söndürdü. Kupa törenine katılmadı. Neden böyle centilmenlik dışı davrandılar</b>?</p>
<p>Çünkü yöneticisinden taraftarına futbolun bir galibinin bir de mağlubunun olduğunu kabul etmeyen bir anlayış içindeyiz artık biz bugün. Futbolu kendimize benzettik. Yüzde yüz biz galip olacağız. Galip olmazsak, rakip takıma düşman oluyoruz. Kupaların verilemediği, maçların oynanamadığı bir aşamaya doğru gidiyoruz.</p>
<p><b><br/>Bu toplumu şimdi de futbol mu bölüyor?</b></p>
<p>Evet. Futbol, insanları birleştiren değil bir bölen haline geldi bu ülkede.
                                    	<br/><br/>
<a class="lnk2" href="/web/20120902021601/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr:80/nese-duzel/makale-ahmet-talimciler-fener-i-laikligin-kalesi.htm), [web.archive.org (arşiv bağlantısı)](http://web.archive.org/web/20120902021601/http://www.taraf.com.tr:80/nese-duzel/makale-ahmet-talimciler-fener-i-laikligin-kalesi.htm)
