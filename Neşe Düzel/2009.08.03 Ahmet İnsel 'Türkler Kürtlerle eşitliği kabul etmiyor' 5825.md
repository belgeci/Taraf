# Ahmet İnsel: ‘Türkler Kürtlerle eşitliği kabul etmiyor’

*Neşe Düzel 03.08.2009*

<div class="taraf_structure_2col_1zq">
<div class="margen_n">



 <p><b>“</b><b>Türkiye’de esas sorun, Türklerin Kürtlerle eşit olmayı kabul etmemesidir. Çoğunluktaki Sünni Türk nüfus, kendini diğerleriyle eşit görmüyor. Kürtle, Aleviyle, gayrımüslimle eşitliği kabul etmiyor.”</b> <b><br/><br/>“</b><b>PKK ile çatışmanın daha on yıllarca sürebileceği ve bu çatışmadan ‘mutlak galip’ çıkmayacağı görüldü. TSK, Türkiye toplumunda ordunun zafiyetinin artık sorgulandığını anladı.”</b> <b><br/><br/>“</b><b>Müslümanlara sormalı. Bir Arap ülkesinde azınlıkta olsalar. Araplaşmaları için kurban eti, tv verilse... Orada bir de Türk partisi olsa, ona sırtlarını dönerler miydi? Dönüyorlarsa, Kürtlerden de aynısını beklesinler.”</b> <br/><br/>* * * <b><br/><br/>NEDEN: AHMET İNSEL</b> <i><br/><br/>Çözüme yaklaştıkça, sorunun tarifi ve derinliği de değişiyor. Kürt sorununun çözümünün sadece siyasetçilerin elinde olmadığı zaten biliniyordu. Şimdi sadece devletin elinde olmadığı da anlaşılıyor. Çözüm sadece Kürtlerin de elinde değil. Çünkü bu ülkede Kürt sorununun ayrılmaz parçası olan bir de “Türk sorunu” var. Kürt sorunu ancak Türk sorunuyla birlikte çözülebilecek gibi gözüküyor. Türkiye’nin önde gelen entelektüellerinden Ahmet İnsel, Türk sorununun derinliğini, tarihî köklerini ve nedenlerini anlattı. İletişim Yayınları’nın yöneticilerinden olan Birikim Dergisi ve Radikal İki yazarı Prof. Dr. Ahmet İnsel, yarın devam edeceğimiz konuşmanın ikinci bölümünde de Türk solunun durumunu, sol kesimdeki bölünmeleri ve kümelenmeleri analiz etti. Galatasaray Üniversitesi İktisat Fakültesi Bölüm Başkanı olan Prof. Dr. Ahmet İnsel’in modern Türkiye’de siyasi düşünceler, sol, liberalizm, ordu, güvenlik, Kemalizm üzerine yayımlanmış kitapları ve makaleleri var.</i> <br/><br/>* * * <b><br/><br/>İçişleri Bakanı, Kürt sorununun çözümü konusunda devletin çok kararlı olduğunu söyleyen bir açıklama yaptı. Açıklamayı nasıl buldunuz?</b><b> </b> <br/><br/>Önemli buldum. Çünkü son dönemde Kürt sorunuyla ilgili ciddi birkaç değişiklik oldu.  <b><br/><br/>Kürt sorunuyla ilgili geçmişe göre ne değişti?</b><b> </b> <br/><br/>Birincisi, Kürt kimliğinin varlığını inkâr eden tez artık Türkiye toplumunun ücra köşelerine çekildi. Bir kaç bağnaz Türk milliyetçisi dışında bugün asker ve sivil bürokraside kimse “Kürt diye bir ırk yok. Kürtçe diye bir dil yok” diye iddia etmiyor. Bu inkârcılığın bitmiş olması, siyasilerin hareket alanını genişletiyor. Zaten dil tabusunun kırılması sayesinde bugün TRT Şeş diye bir kanal devlet televizyonundan 24 saat Kürtçe yayın yapıyor. Bu çok önemli. <b><br/><br/>Niye çok önemli?</b> <br/><br/>Çünkü Kürt sorunu büyük ölçüde kimlik sorunudur. Kimliğin ifadesi de dildir. Kürt sorunuyla ilgili ikinci önemli değişiklik ise Kuzey Irak’ta yaşandı. İstesek de istemesek de bundan böyle bir Kürt siyasal varlığıyla yan yana yaşayacağımız artık herkes tarafından kabul edildi. <b><br/><br/>Bu Kürt varlığın adının Irak Kürdistanı olduğu da </b><b>kabul edilecek mi? </b><br/><br/>O da artık kaçınılmaz olarak kabul ediliyor. Gerçi resmî söylem buraya hâlâ Kuzey Irak Bölgesel Yönetimi diyor, Irak Kürdistan’ı demiyor ama... Irak Kürdistanı adının değiştirilmesi de artık mümkün görülmüyor. Nasıl İran’daki eyaletlerden birinin adı Kürdistan ise, Türkiye’de de bu tabu kırılacak. Hatırlarsanız, birkaç yıl önce üzerinde “Kürdistan” yazılı bir İran uçağı Yeşilköy’de büyük bir panik yaratmıştı. Düşünün, bu bir İran uçağıydı! Kürdistan adının Türkiye’de yarattığı panik yakın bir gelecekte bitecek. <b><br/><br/>Bu korku nasıl bitecek?</b> <br/><br/>Irak’ta, İran’da ve Türkiye’de bir Kürdistan bulunduğu ister istemez kabul edilecek. Bu coğrafya Kürdistan ismiyle nasıl Osmanlı’da kabul edilmişse Türkiye Cumhuriyeti’nde de kabul edilecek. Zira bu coğrafyayı haritadan silmek artık mümkün değil. Peki, geçmişte silinebilir miydi? Belki de silinebilirdi. Zaten silmeyi de uzun dönem denediler. Kanlı biçimde denediler. Bastırarak denediler. Asimile etmeye çalışarak denediler. Kürtleri reddederek denediler. Hiçbiri sonuç vermedi. <b><br/><br/>Bu ülkede denenmeyen tek yol demokrasi kaldı, öyle değil mi?</b><b> </b> <br/><br/>Sadece demokrasi kaldı ama o da zaten reddetmek üzerine kurulu bir yol değildir Demokrasi, kimlikleri koruyarak birarada yaşamaktır. Kürt sorunun demokratik çözümü dediğimiz şey de zaten kısacası ‘eşitlik’tir. <b><br/><br/>Peki, Kürt sorunun çözümünde en önemli engel nedir?</b> <br/><br/>Türkiye’de şu aşamada Kürt sorununun çözümünün önündeki en önemli engel, Türk etnik nüfusunun diğer etnik unsurlarla eşitliği kabul etmemesidir. Dolayısıyla önümüzdeki dönemde Kürt sorununun çözümü için başarılması gereken en önemli aşama, sadece DTP’nin ve PKK’nın tavır değiştirmesi olmayacak. Çözüm yolunda en önemli aşama, etnik Türk unsurunun Kürt kökenlilerle eşit yaşamayı kabul etmesi olacak. <b><br/><br/>Biz bugüne dek Kürt sorununa hep Kürtlerin varlığını kabul etmeyen devletle Kürtler arasında yaşanan bir sorun olarak baktık. Türk halkı da mı Kürt halkının varlığını kabul etmekte zorlanıyor? Türklerle Kürtler arasında da mı bir sorun var?</b><b> </b> <br/><br/>Olmaz olur mu? Niye Türkler, Kürtlerin kendi okullarında Kürtçe eğitim görmeleri yaklaşımından ve ihtimalinden çok rahatsız oluyorlar? Eğer Kürtlerin okullarda Kürtçe eğitim görmeleri ‘eşitlik hakkı’ açısından temel bir hak ise, Türklerin bundan rahatsız olmaması lazım. Ama rahatsız oluyorlar işte. Çünkü... <b><br/><br/>Evet çünkü... </b><br/><br/>Rahatsız oluyorlar, çünkü temel sorun eşitlikte yatıyor. Bu yüzden Kürtlerin sorunu sadece devletle değil. Bizim toplumdan kaynaklanan bir Türk-Kürt sorunumuz var. Bunu inkâr etmemeliyiz. Çünkü bu gerçeği inkâr ettiğimiz sürece, sorunun ikincil kaynaklarında tıkanıp kalıyoruz. Oysa Türkiye’de birincil sorun, Türkiye toplumunun çoğunluğunu oluşturan Türk kökenli Sünni nüfusun kendini diğerleriyle eşit olarak görememesidir. Türk kökenli Sünni nüfusun kendini diğer etnik ve dinî unsurlarla eşit görmekte bir sıkıntısı var. <b><br/><br/>Bu sıkıntı ne zamandan beri var?</b><b> </b> <br/><br/>Islahat Fermanı’ndan beri yaşadığımız bir sorun bu bizim. Osmanlı hâkim nüfusu, 1856’da, Osmanlı tebaalarının eşit olduğunu ilan eden padişah fermanını başına gelen en büyük felaket olarak algılamıştı. Bu hâkim nüfus, hâlâ bu sorunu benzer bir biçimde yaşamaya devam ediyor. Sünni Türk nüfus, Türk ve Sünni olmayanlarla, gayrımüslimlerle, Alevilerle ve Kürtlerle eşit olmayı kabul etmiyor. Zaten bu yüzden de bu toplumdan demokrasi talebi çok güçlü bir biçimde çıkmıyor. Çünkü demokrasi talebi özünde bir eşitlik talebidir. <b><br/><br/>Asıl sorun toplumda mı bu durumda? </b><b></b><br/><br/>Evet. Zaten bu yüzden Tayyip Erdoğan 2005’te Diyarbakır’da “Kürt sorunu vardır” dediğinde arkasında kendi partisini bile bulamadı. Çünkü AKP’de de ciddi bir milliyetçi taban var. Tabana indiğinizde AKP’nin tabanıyla MHP’ninkini ayırmak güçtür. Bunlar, aynı manevi değerleri ve milliyetçi refleksleri paylaşırlar. Bu yüzden, İçişleri Bakanı’nın, Kürt sorununun çözümü konusunda devletin çok kararlı olduğunu vurgulayan konuşmasının ardından nasıl bir siyasi irade çıkacağını beklememiz lazım.  <b><br/><br/>Bundan sonra nasıl bir adım atılmasını bekliyorsunuz peki?</b><b> </b> <br/><br/>Atılması zorunlu olan birkaç güçlü simgesel adım var. Mesela isimleri değiştirilen yerlere tekrar eski isimlerinin verilmesi. Dağda, taşta yazılı olan “Ne mutlu Türküm. Önce vatan” gibi sloganların kaldırılması. Bu sloganların Batman, Diyarbakır, Bitlis gibi yerlerde dağa taşa yazılması özellikle anlamlıdır çünkü. <b><br/><br/>Bu sloganlar bugünkü ortamda kaldırılabilir mi?</b> <br/><br/>Otuz yıl önce oraların dağında taşında bu sloganlar yazılı değildi. Bu sloganların yazılması son otuz yıllık bir döneme denk geliyor. Eğer o dönem kapandıysa, o dönemin ihtiyacı da ortadan kalkmış demektir. Bir de hükümetin Kürtçe dilinin eğitimiyle ilgili bir adım atması gerekir. “Kürtçe sorunu çözüldü. Kürtçe öğrenmeyi serbest bıraktım. Özel kurslarda isteyen parasını öder ve Kürtçe öğrenir” demek riyakârlıktır. Kürtçe dili okullarda seçmeli ders olmalıdır. Bu dil konusunda atılabilecek minimum bir adımdır.  <b><br/><br/>Kürtçe dili açılımının maksimumu nedir?</b><b> </b> <br/><br/>Maksimum nokta, bölgede bazı okullarda iki dilli eğitime kadar gitmektir. İspanya’da Katalanya ve Bask bölgelerinde, Fransa’da Breton ve Alsas Loren’de böyle iki dilli eğitim hakkı var. Kürt sorunu konusunda atılması gereken bir diğer adım da, yerel siyasetçiyi gayrımeşru addetmemektir. Bunlar, seçilmiş kişilerdir, AKP’li ve CHP’li belediye başkanları ne kadar meşrularsa ve devlet protokolünde yer alıyorlarsa, DTP’li belediye başkanları da o kadar meşrudur. Garnizon komutanının beğenmediği belediye başkanını törene çağırmaması, elini sıkmaması gibi olaylar artık bitmelidir. Diyarbakır’da halkın yüzde 60’tan fazlasının oyunu alıp seçilen Osman Baydemir’i eğer bir garnizon komutanı dışlıyorsa, o zaman o garnizon komutanının orada ne yaptığı sorgulanır. “Orası neyin garnizonu” diye sorulur.  <b><br/><br/>İçişleri Bakanı, son açıklamasında “devletin bütün kurumları” diyerek ordunun da barış hamlesini desteklediğini ima etti. Ordunun da barışa hazır olduğu bir ortama ulaşmak önemli bir gelişme. Bu gelişme nasıl sağlandı sizce?</b><b> </b> <br/><br/>Bir kere, PKK ile silahlı çatışmanın daha on yıllarca sürebileceği ve bu çatışmadan mutlak bir galip çıkmayacağı görüldü. Bu durumun Türk Silahlı Kuvvetleri’ni yıpratmaya başlayacağı anlaşıldı. Bu kadar çok kişinin öldürülmüş olmasına rağmen, PKK’nın hâlâ operasyon yapma kabiliyetini yitirmediği ve dağa çıkan gençlerin sayısının çok azalmadığı ortaya çıktı. Yani şiddet politikalarının sonuna gelindi. Sanırım Dağlıca baskınında...  <b><br/><br/>Dağlıca baskınında ne oldu? </b> <br/><br/>TSK, Türkiye toplumunda artık ordunun zafiyetinin sorgulanmaya başlandığını, ‘TSK ne yaparsa, doğru yapar’ zihniyetinin toplumda yavaş yavaş çatladığını, TSK’nın dokunulmazlığının ve eleştirilmezliğinin sonuna gelindiğini, Türkiye toplumunun dönüştüğünü ve modernleştiğini gördü. Ayrıca devletteki egemen zihniyet, Irak Kürdistanı’nı inkâr etmenin Türkiye açısından çok zararlı ve tehlikeli olabileceğini de anladı. Türkiye’deki devlet aklı istese de istemese de bir Kürt varlığıyla eşitlik içinde beraber yaşamayı öğrenecek. <b><br/><br/>Sizce bunu nasıl öğrenek?</b> <br/><br/>Bakın... 2007 ve 2008’deki genel ve yerel seçimlerde, AKP’nin ve bazı cemaatlerin büyük maddi girişimlerine rağmen, Kürtlerin önemli bir kesimi, kendisini Kürt kimliği etrafında ifade eden siyasal oluşumlara destek verdi. Oysa Fethullah cemaati, Diyarbakır’da Kürtleri AKP’ye çekmek için çok aktif çalıştı ve devletteki bazı çevreler de buna sıcak baktı. Başka konularda tepişseler de, aslında Fethullahçı politikayla asker politikası çok iyi anlaşırlar.  <b><br/><br/>Hangi konuda iyi anlaşırlar? </b> <br/><br/>Kürtleri adam etme, asimile etme konusunda birbirlerini tamamlarlar. Aslında Müslümanlara sormak lazım. Azınlıkta oldukları bir Arap ülkesinde yaşasalar ve o Arap ülkesinde Araplaşmaları için çok güçlü Müslüman hayır kurumları evlerinin kapısına kurban etleriyle, buzdolabı ve televizyon gibi hediyelerle gelse ve o Arap ülkesinde bir Türk partisi bulunsa... O Türk partisine sırtlarını dönerler miydi? Eğer biz dönerdik diyorlarsa, Kürtlerden aynı şeyi beklemeye devam etsinler. <b><br/><br/>Bugün Kürt sorununun çözümünde devlet bütünlüklü bir görüntü veriyor ama yargı konusunda tam bir dağınıklık yaşanıyor. Hâkimler ve Savcılar Yüksek Kurulu’yla Adalet Bakanlığı karşılıklı çok sert açıklamalar yaptılar. Neden hükümetle, yargının bir bölümü arasında savaş çıktı sizce?</b><b> </b> <br/><br/>12 Eylül rejimi, temsili parlamenter sistemin, otoriter devlet kurumları tarafından denetlenmesi ve dengelenmesi üzerine kurulmuştur. Bu rejimin üç tane kilit kurumu vardır. Bir MGK, iki Cumhurbaşkanlığı, üç Yargı. 2003’ten itibaren MGK’da bir sivilleşme yaşandı ve MGK’nın hükümet üstü konumu kırıldı. 2007’de Abdullah Gül’ün cumhurbaşkanı seçilmesi rejimin ikinci kilit taşını da çökertti. Ve, geriye Yargı kaldı. Yüksek Yargı, bugün kendisini vesayetçi cumhuriyetin Silahlı Kuvvetler’den önceki son kalesi olarak görüyor. TSK’nın dokunulmazlık statüsü Ergenekon davasıyla ciddi bir saldırıya uğradığı için de can havliyle rejimin son kalelerini koruyor. Aldığı “siyasi” kararlarla, muhalefetin hâkim olduğu bir tür “senato” gibi davranıyor.  <b><br/><br/>Peki, Hâkimler ve Savcılar Yüksek Kurulu tam olarak ne yapmak istiyor?</b><b> </b> <br/><br/>Türkiye’de adil yargılanma hakkının çok ağır biçimde ihlal edildiği davalarda sesini çıkarmayan, polise taş attığı gerekçesiyle aylardır hapiste yatan 15, 16 yaşındaki çocukların durumuna sessiz kalan Yüksek Yargı’nın, Ergenekon davası konusunda özellikle hassasiyet göstermesi, bu ülkede adaletin makbul olan vatandaşlar ve makbul olmayan vatandaşlar için iki farklı terazisinin bulunduğunu açıkça ortaya koyuyor. Bizde Yargı otoriter devletin yanında yer alıyor. Oysa yargı sadece hükümetten değil, devletten de bağımsız olmalıdır.  <b><br/><br/>Kurul, neden Ergenekon savcılarını değiştirmek istedi sizce?</b><b> </b> <br/><br/>Ergenekon cephesinde yer alanlar, Zekeriya Öz ve etrafındaki savcıların değiştirilmesini bir yıldan fazladır talep ediyorlardı. Bu tür davalarda genellikle davanın gidişatından memnun olmayanlar savcıları değiştirmeye çabalarlar. İtalya’daki temiz eller operasyonunda da savcı di Pietro’nun değiştirilmesi ve yetkilerinin elinden alınması için Gladio çevrelerinden epey baskı gelmişti. Eğer bazıları adil yargılanma hakkının ihlal edildiği gerekçesiyle Ergenekon savcılarının değiştirilmesini istiyorlarsa, o zaman Türkiye’de yüzlerce savcının değiştirilmesi gerekir. Çünkü bizde bu durumlar, savcılık müessesesinin genel davranışıdır.  <b><br/><br/>Sizce Yüksek Yargı, Ergenekon soruşturmasının önünü tıkayabilir mi?</b><b> </b> <br/><br/>Temyiz aşamasında tıkayabilir. Yargıtay aşamasında ciddi sorunlar çıkabilir. Ama o noktaya kadar bu davanın önünü pek kesemeyecekler. Çünkü Yargı’nın ve Polis’in içinde de bu sistemin değişmesini isteyen unsurlar var. Bunların hepsi Fethullahçı Polis ve Yargı değil elbette. Fethullahçı olmayanlar da var. Sistemin değişmesini isteyenlerin hepsini Fethullahçı Polis ve Yargı olarak tanımlamak ve olan biteni Fethullahçı kumpası olarak nitelemek, işin önünü kesmek için bir bahane yaratmaktır aynı zamanda. Polis’in ve Yargı’nın içinde Fethullah grubuyla yakın ilişki içinde olanların bulunduğunu biliyoruz ama... <b><br/><br/>Evet...</b> <br/><br/>Fethullahçı Polis ve Yargı’nın yanında veya onların üstünde daha özerk çalışan, polisin gerçekten polislik yapmasını, yargının da gerçekten adil yargı için çalışmasını isteyen polislerin ve hukuk adamlarının var olduğunu da biliyoruz. Dolayısıyla Ergenekon davasını durdurmak mümkün değil. <b><br/><br/>Hükümet Şemdinli meselesinde büyük bir taviz vermişti ve Hâkimler ve Savcılar Yüksek Kurulu Van savcısını meslekten atmıştı. Şimdi hükümetin bu kadar kararlı durmasını neye bağlıyorsunuz?</b><b> </b> <br/><br/>AKP elbette safkan bir demokrat değil. Şemdinli’deki bombalamanın kendisine dokunmadığını düşündü. Orada bir Kürdün dükkânı bombalandı. Ama Ergenekon öyle mi? AKP, Ergenekon’un kendisine dokunduğunu gördü. Danıştay saldırısının kendisine fatura edilmesinin bedelinin ne olduğunu ve ne olacağını kavradı. Şemdinli olayı yaşandığı sırada konuştuğum AKP’lilere göre, Şemdinli’de bombalanan kitapevinin sahibi eski bir PKK’lıydı ve dolayısıyla devlet, PKK ile mücadelesinde elini kirletebilirdi. O gün bu fikir AKP’de destek görüyordu. AKP’nin içinde derin devletin adamları hâlâ var. O zamanki adalet bakanını düşünürsek... Aslında işler 2007’de değişti. <b><br/><br/>Niye değişti?</b> <br/><br/>AKP suların kendisi için kaynamakta olduğu bilincine ancak 27 Nisan muhtırasında vardı. Ondan sonra da kendisiyle ilgili ciddi tehlike arz etmeye başlayan Ergenekon davasının üzerine gitti. Eğer bu dava 2005’te ortaya çıksaydı, AKP konunun üzerine bu kadar gitmezdi. <b><br/><br/>Sizin de içinde yer aldığınız sol kesime gelirsek... Devletin içindeki bazı kurumlarla, özellikle de Yüksek Yargı ile hükümet arasındaki çekişmede solcular nasıl bir tutum almalı? Hangi tarafı desteklemeliler?</b><b> </b> <br/><br/>Sol, demokrasi tarafını desteklemeli. Bakın, ne hükümet ne de Yargı gözü kapalı desteklenebilir. Solun işi, Yüksek Yargı’nın bağımsızlığı ilkesini safdil biçimde desteklemek değildir. Sol, ilke olarak Yüksek Yargı’nın bağımsızlığını savunur ama eğer bu bağımsızlık bir yargıçlar diktatoryasına dönüşmenin aracı olarak kullanılacaksa, sol bu bağımsızlığı sorgular.   <b><br/><br/>YARIN </b><b><br/><br/>Sol hükümete karşı nasıl tutum almalı?</b> <b><br/>Ergenekon’da solun tavrı ne olmalı?</b><b> </b> <b><br/>Ergenekon solu nasıl böldü?</b> <b><br/>Solda bir siyasi parti oluşumu var mı?</b> <b><br/>Kürt meselesinde sol ne önerebilir? </b><b><br/>Solun içindeki farklı görüşler neler?</b> <b><br/>Ilımlı sol niye sağa kaydı?</b></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/7105.htm), [web.archive.org (arşiv bağlantısı)](http://web.archive.org/web/20091229063840/http://www.taraf.com.tr:80/makale/7105.htm)
