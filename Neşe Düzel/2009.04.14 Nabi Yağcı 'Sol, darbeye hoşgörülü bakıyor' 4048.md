# Nabi Yağcı: ‘Sol, darbeye hoşgörülü bakıyor’

*Neşe Düzel 14.04.2009*

<div class="taraf_structure_2col_1zq">
<div class="margen_n">



 <p><b>“</b><b>Sol, Kürt kimliği konusunda oportünist davranıyor. Bundan söz etmiyor. Omurganız hâlâ Kemalist ideolojiyse, Kürt sorununun çözümüyle ilgili bir şey söyleyemezsiniz tabii.”</b> <b><br/><br/>“</b><b>Sol 40 yıldır asker-sivil bürokrasinin gücüyle Batılılaşmayı savundu. Solda bu damar hâlâ çok güçlü. Bunlar şimdi İlhan Selçuk gibi Ergenekon’un içindeler.”</b> <b><br/><br/>“</b><b>AKP, devletin kendisiyle uzlaşmayacağını göremiyor. Devlet ise işin farkında. AKP tabanının vesayet rejimini kaldırıp demokrasiyi getirmeyi istediğini görüyor.”</b> <br/><br/>* * * <b><br/><br/>İKİNCİ BÖLÜM</b>   <i><br/>Türkiye’nin önde gelen Marksistlerinden geçmişin illegal Türkiye Komünist Partisi Genel Sekreteri Nabi Yağcı’yla yaptığımız konuşmanın ikinci bölümüne kaldığımız yerden devam ediyoruz.</i> <b> </b> <b><br/><br/>NEŞE DÜZEL: “AKP’nin içinde reformlara soğuk bakan ulusalcı damardan isimler var. AKP onlarla iç muhasebesini nasıl yapacak bilmiyoruz. Cemil Çiçek gibi milliyetçi damardan bir ismin AKP’de yalnız olmadığı muhakkak” dediniz. Tam olarak ne demek istiyorsunuz?</b> <br/><br/>NABİ YAĞCI: AKP’yi, Turgut Özal’ın ANAP’ıyla kıyaslıyorum ben. AKP bir ders çıkaracaksa ANAP’a bakmalı. Özal’ın ANAP’ı ara rejim partisidir. AKP de öyle. Çünkü bu ülkede 12 Eylül süreci devam ediyor. Anayasası hâlâ yürürlükte, 12 Eylül rejimi tasfiye olmadı, Türkiye hâlâ normalleşemedi. Bu açıdan AKP de bir ara rejim partisidir. Darbelerden sonra yaşanan ara rejimlerde siyasiler önce daima ülkeyi normal rejime taşıyacağına inandıkları bir liderin etrafında birleşiyorlar. Rejim biraz normalleşmeye başladığında ise geldikleri yere geri dönüyorlar. Geçmişte dört farklı siyasi eğilim Özal’ın etrafında birleşmişti. Bugün de AKP’de birleşti. Demokratikleşme, AB süreci, değişim isteği gibi hedeflerle AKP’de toplanıldı. Ama AKP bir süredir bu hedeflerde yavaşladı. <b><br/><br/>AKP’nin AB sürecinde ve reformlarda frene basması, değişimcilikten vazgeçmesi bölünmesine mi yol açacak?</b> <br/><br/>Belki. Bu tehlike var. Özal’ın kendine aşırı güveni, partisini alternatifsiz görmesi, eleştirilere kulak asmaması, ekonomik liberalizmin ön koşulu olan siyasi liberalizmi unutmuş olması ANAP’ın önemli zaaflarıydı. Benzer şeyleri şimdi AKP’de görüyoruz. O alternatifsizliğine güvendi, ama bu seçimlerde oy kaybetti. Geçmişte nasıl ANAP’ta farklı eğilimler kendi kimliklerini hatırladılarsa, şimdi AKP de aynı şey oluyor. AKP içindeki farklı siyasi eğilimler de şimdi kendi kimliklerini hatırlamaya başladılar. AKP’deki milliyetçiler tekrar kendi gerçek yataklarına dönme eğilimi gösteriyorlar. Çünkü parti içindeki birleştirici unsur gevşedi. Birleştirici unsur neydi? AB’ydi, değişimdi, demokratik reformlardı. <b><br/><br/>Türkiye demokrasisinin en önemli yarasına gelelim. Neden Türkiye Kürt meselesini demokrasi içinde çözmeyi bir türlü başaramıyor?</b> <br/><br/>Çünkü bu ülkede başından beri karar mercileri halk olmadı. Bu ülkenin geleceğini hep asker-sivil vesayet rejimi belirledi. İşe, “Kürt yok” demekle başlandı. Kürtlerin varlığını kabul etmeyen bir çizgi nasıl Kürt sorununu çözebilirdi ki. Özal’la bu meselenin biraz kapısı aralandı. Kürtlerin varlığından söz edildi. AB sürecinde ise meselenin çözümü konuşulmaya başlandı. Sorunun niye çözülemediğine gelince, Ergenekon gibi bir yapı varken, Kürt meselesinin çözümü hayal bile edilemez. Şu anda biz Ergenekon örgütünün sadece ucunu görüyoruz. Eğer bu iş ortaya çıkarılmazsa Kürt sorunu, gene çözülmeyecek demektir. O zaman zaten Türkiye’nin demokrasi sorunu çözülmez ve AB süreci tıkanır. <b><br/><br/>Neden Türkiye’de Kürt sorununu barışla çözmeyi isteyen bir merkez partisi yok? </b> <br/><br/>Çünkü bizde merkez her zaman doludur. Çünkü bizde merkez asker-sivil yüksek bürokrasi demektir. Merkezdeki parti de muhalefette olsa bile CHP’dir. Demokrasi rejimlerinde ise bir merkez partisinden, kitlesel gücü olan ve devlete hâkim olabilecek yani iktidar olabilecek bir parti anlaşılır. Bugüne dek merkeze sadece Süleyman Demirel yaklaşabildi ama o bile merkez partisi anlamına gelemedi. Oysa Demirel hiçbir zaman statükoya karşı durmadı. Zaten merkez demek statüko demektir. Merkez güç statükoyu korumak için vardır. Merkezden değişim olmaz. Değişim çeperden olur. Çevre, merkezi değişmeye zorlar. Bütün bu gerçekler apaçık ortada dururken, bizde siyasi partiler çoğunluğun oyunu alıp tek başlarına hükümet olduklarında kendilerinin merkez partisi olduklarını açıklıyorlar. Ama merkez onları istemiyor ki... Mesela AKP de merkezin partisi olmak istiyor. Yani devletin partisi olmak istiyor ama tarihsel misyonu buna el vermiyor. <b><br/><br/>AKP’nin tarihsel misyonu nedir? </b> <br/><br/>Dayandığı taban aslında tarihsel olarak bir muhalefet tabanıdır. Devletin baskı altında tuttuğu bir kitle bu ve o taban değişim istiyor. Aslında Türkiye’de iki temel tarihsel muhalefet var. Bir Kürt muhalefeti, iki İslami kesimin muhalefeti. Mesela son yıllarda İslamcı muhalefetin bir bölümü kendisini değiştirmeye çalıştı. “Biz muhafazakâr demokratız” diyerek iktidara geldi ama onu merkez partisi yapmadılar, hakkında kapatma davası açtılar. Türkiye’de geçmişte bir de bunlara ilave olarak üçüncü bir tarihî muhalefet daha vardı. O da Komünist muhalefetiydi. Aslında buna “Sovyet muhalefeti” demek lazım. <b><br/><br/>Niye?</b> <br/><br/>Türkiye’de herhangi bir sol partinin gücü zayıf bile olsa, eğer Türkiye Komünist Partisi gibi Sovyet çizgisi izliyorsa, devlet onu bir güç olarak dikkate almak zorundaydı. Bu güç, o sol partinin kendi sayısal gücünden değil, uluslararası ideolojik ve politik mücadelelerin etkilerinden kaynaklanıyordu. <b><br/><br/>Bugün bir de AB muhalefeti yok mu?</b> <br/><br/>Var tabii. Zaten bugünkü dünyada iç ve dış muhalefet kavramları değişti. Küreselleşmenin getirdiği yeni bir durum olarak iç ve dış dinamikler ayırımı kalktı. Avrupa Birliği artık bizim için dış muhalefet ve dış dinamik değil. AB’ye uyum süreçleriyle birlikte AB bizim için artık iç muhalefet ve dinamik oldu. Amerika’ya gelince o hiçbir zaman dış dinamik olmadı. Amerika dün de bugün de NATO’suyla, CENTO’suyla, IMF’siyle hep bir iç dinamiktir. Çünkü bizim iktidarın hep içindedir. Yalnız şimdi Obama’nın gelişiyle bir değişiklik oldu. Amerika, Türkiye’nin değişmesini ve AB üyeliğini isteyerek, Ankara’ya karşı muhalefeti temsil etmeye başladı. Bu yüzden AKP şimdi zor durumda. Karşısında iki güçlü muhalefet var. AB ve Amerika. Obama da AB de Türkiye’ye “değişin, AB yolunda adımları hızlandırın” diyor. Şimdi AKP bakalım ne yapacak?.. <b><br/><br/>AKP için devletin partisi olmak istiyor dediniz. Ne demek devletin partisi olmak? </b> <br/><br/>Devletle anlaşmak demek, statükoyu devam ettirmek demek. AKP’nin yanılgısı ve çelişkisi o zaten. Ne kadar çalışırsa çalışsın devletin kendisiyle uzlaşamayacağı gerçeğini göremiyor. Çünkü devlet işin farkında. Bu taban kendi iktidarını istiyor. Bunun için de vesayet rejimini kaldırmak ve demokrasiyi getirmek istiyor. Öbür taraf da iktidarı vermek istemiyor. Son dönemde yargı kavgaları bunu çok açık gösteriyor. Zaten Ergenekon örgütlenmesi de bu muhalefete karşı ortaya çıktı. Türkiye’nin vesayet rejiminden kurtulup normal bir demokratik parlamenter rejime dönmesinin önündeki engellerdir bunlar. <b><br/><br/>Türkiye’deki eski solcuların çoğu bugün Ergenekon taraftarı ve Kürt sorununda şahin görüşleri olan ulusalcılar haline geldiler. Niye sol böyle faşizan bir kimliğe büründü? </b> <br/><br/>Demokrasiyi savunmayan bir sol, sol olamaz. Demokrasiyi savunma görevi en önce sola düşer. Bir kere demokrasinin olmamasından en büyük acıyı sol çeker. Hapishanelere o düşer, dayağı o yer. Ama dün Türkiye’de kendisine işkence yapılanlar şimdi, “AKP gitsin de isterse darbe olsun” diyebiliyorlar. Oysa darbe olduğu zaman ne olduğunu en iyi sol biliyor bu ülkede. Buradan şu sonuç çıkıyor ki, demokrasi dayakla öğrenilmiyor. Demokrasi yine ancak demokrasiyle öğreniliyor. Türkiye’de ancak demokrasinin ve özgürlüklerin gelişmesiyle sol gelişecek. Ama bizde sol daima otoriter çözümlerden yanadır <b><br/><br/>Niye? </b> <br/><br/>Çünkü solun daha başta algıladığı model öyledir. Dünya değişti ve bizde sol teorik yenilenmenin içine girmedi. Sınıf mücadelesinin mutlaka bir güçle olacağını düşünüyor. Öyle ki, birileri darbe yapacağız diyor ve Türkiye’de kendine sol diyenler buna hoşgörüyle bakabiliyor. Üstelik Türkiye’de sadece sol değil, kendine demokrat diyen önemli bir kesim de çok rahat ulusalcı olabiliyor. Bu da demokratik kültürün, bilincin gelişmediğini gösteriyor. Toplumun genel hali bu. Sonuçta, demokratik kültürü, bilinci gelişmemiş bir toplumun solundan söz ediyoruz. Benim umudum, AB sürecinin devam etmesinde ve solun ancak dışa açılarak değişeceğinde. Ayrıca Türkiye’de doğru dürüst liberal de yok. Eğer Türkiye’de kapitalizm gelişiyorsa, onun üst yapısı liberal demokrasidir. O da yok.  <b><br/><br/>Türkiye’nin sol kadrolarındaki hangi felsefi ve teorik eksiklik onları bu hale getirdi? </b> <br/><br/>Kolay solcu olunuyor bizde. Solu besleyen hep Ulusal Kurtuluş Savaşı’yla ilgili önyargılar veya onun edebiyatı oldu. Antiemperyalizm sloganı solu tatmin etti ve ötesini hiç düşünmedi, eleştirmedi. Amerika’ya ve Batı’ya karşıysa kendini solcu olarak gördü. Bir de ne olduğunu fazla irdelemeden “kapitalizm” sözcüğünü kullandı. Sol bizde hiçbir zaman kendini sorgulamak gereğini hissetmedi. Atatürk ve Kemalizm’le kendini özdeşleştiren kendini sol olarak gördü. Bunun sol olmadığını düşünmedi. Hâlâ daha önemli bir kesimi de düşünmüyor. Ona bunun sol olmadığını ilk kez sarsıcı bir biçimde Kürt hareketi gösterdi.  <b><br/><br/>Kürt hareketi solu nasıl sarstı? </b> <br/><br/>Kürt hareketine solun yaklaşımı daha yakındı, çünkü onları ezilmiş görüyordu. Fakat Kürt hareketi büyüdükçe, sol kendi milliyetçi, ulusalcı damarlarıyla hesaplaşmak zorunda kaldı. Sol şimdi Kemalizm’le hesaplaşıyor. Eğer Kürt realitesini görmek ve Kürt halkının kimliğini tanımak istiyorsa, Kemalist kimliğini bırakması gerektiğini görmeye başladı. <b><br/><br/>Sol’un Kürt meselesine bakışı daha önce nasıldı? </b> <br/><br/>İkisi arasında mağdur ortaklığı vardı çünkü sol da baskı altındaydı. Fakat Kürt hareketi Kürt kimliğiyle büyüdükçe, ki PKK’nın da bunda büyük etkisi var, Cemil Çiçek’teki “Türkiye’nin bölünme korkusu” solda da ortaya çıkmaya başladı. O zaman sol Kürt meselesine mesafeli yaklaşmaya başladı. Bugün sol, Kürt kimliği konusunda oportünist bir tavır alıyor. Bundan söz etmemeyi seçiyor. Eğer esas omurganız hâlâ Kemalist ideolojiyse Kürt meselesinin çözümüyle ilgili bir şey söyleyemezsiniz tabii. <b><br/><br/>Kemalizm’in Kürt meselesine bakışı nedir? </b> <br/><br/>Kabul etmemektir. Tek tip devlet, tek tip ulustan ibarettir, farklı etnik kimlikler yoktur.  <b><br/><br/>Türkiye’nin eski solcuları neden ‘ulusalcılığı’ ilericilik sanıyor? </b> <br/><br/>İttihat Terakki geleneğinden itibaren eğer siz değişimi, Jakoben tarzda bir tepeden inmecilik olarak anlarsanız, o zaman ideolojinize bir güç ararsınız tabii. Batı’daki gibi güçlü bir işçi sınıfı olmadığına göre bu güç asker-sivil yüksek bürokrasi olur. Solun önemli bir kesimi 1966’lardan beri, Türkiye’nin değişimini ve Batılılaşmasını sağlayacak gücün asker-sivil bürokrasi olduğunu düşündü. Bu görüştekiler bugün de İlhan Selçuk gibi Ergenekon’un içindeler. Bu zihniyet çok güçlü bir damardır sol içinde. Demokrasinin, özgürlüklerin gelişmediği bir ülkede sol gelişemez zaten.  <b><br/><br/>Ama solun büyümediği bir yerde de demokrasi gelişemez, değil mi? Bir ülkede değişimci olan sol değil midir?</b> <br/><br/>Durum tam öyle değil. Bugün Türkiye’de demokrasi eğer biraz gelişiyorsa, bir AB faktörüdür. Öteki de dünyanın genel olarak değişiyor olmasıdır. <b></b> <b><br/><br/>Türkiye solunun dine bakışı ne? </b><br/><br/>Dine karşı olmak solculuk olarak anlaşılıyor. Çünkü bizim solun tanımında dine karşıtlık var. Başlangıçta böyle değildi, sonra böyle oldu bu. Oysa Sovyetler’de Ekim devrimine bakarsanız içinde papazlar da vardı. Lenin’e, “sizin partinizde papazlar olabilir mi” diye sormuşlar. “Eğer parti programını kabul ediyorlarsa olur” demiş. Ama o program Çarlık Rusya’sının sorunlarını çözecek bir programdı. Sorun, iş, ekmek, barıştı. Ama bizim parti programımıza bakarsanız orada Marksizm ilkelerine bağlılık gibi bir sürü şey sayarız. Bir imam ya da bir papaz niye Marksizme bağlılık duysun ki? Bırakalım imamı, böyle bir parti yapısı içine bir başka solcu bile giremez. O da gider kendi partisini kurar ve fraksiyonlar olur. Nitekim öyle oldu ve sol daraldı. Küçüldü ve marjinal hale geldi. <b><br/><br/>Niye marjinal hale geldi?</b> <br/><br/>Birincisi baskı yüzünden. İkincisi kendi yanlışları yüzünden. Kendisine yapılan baskılara kızdıkça militanlaştı ve fanatikleşti. Ben kendi geçmişimden de biliyorum bunu... Küçüldükçe ve marjinal hale geldikçe her ideolojik hareket fanatikleşir. Sonuçta bunlar yaşandı. <b><br/><br/>Şimdi solun dine bakışı nasıl?</b> <br/><br/>AKP nedeniyle bu dediğim yapı değişmiş değil. Hatta dine daha katı ve mesafeli bakılıyor şimdi. Ama 1970’e kadarki Mehmet Ali Aybar’ın Türkiye İşçi Partisi böyle değildi. Dine karşıt olmayı sol olmanın gereği olarak görmüyordu. Ben de TİP’e üyeydim. Biz dine bugünkü sol gibi mesafeli değildik. Çünkü ilk TİP, Türkiye gerçekleri üzerine kuruluydu. Onda, ideolojik bir katılaşma yoktu. İdeolojisi daha esnek ve genişti. Ama ondan sonra militan sol hareketler ortaya çıkmaya başladı. Ve, artık dini kimse düşünmüyordu. <b><br/><br/>Bugün sol, AKP muhalifliğini siyasetinin ana konusu olarak mı görüyor? </b> <br/><br/>Tabii sol derken herkesi onun içine katmamak lazım. Ama hâlâ büyük çoğunluk böyle. AKP karşıtlığını bir varlık nedeni olarak görüyor ve AKP’yi şeriatı getirecek ve cumhuriyeti değiştirecek bir parti olarak görüyor. <b><br/><br/>Türkiye’de Marksist bir sol var mı?</b> <br/><br/>Kendilerine Marksist diyenler var. Öyle olmadıklarını söyleyince bana kızıyorlar. Bence bu finansal krizden sonra biz kapitalizmi yeni öğreneceğiz. Çünkü bugüne kadar sadece bir yüzünü gördük. Yıkıcı ve sömürücü tarafını gördük. Evet, bunlar doğru ve bunlara karşı olmak lazım. Ama kapitalizmin aynı zamanda üretici güçleri, bilimi, teknolojiyi geliştiren, zenginlik üreten tarafı da var. Biz sonuçta sol olarak sefalette eşitlik istemiyoruz ki. O zaman insanlık için zenginliğin üretimi nasıl olacak bunu sormak zorundayız. Bu soruyu sormadan sadece ‘kapitalizm’ demekle bir şey demek olmuyorsun. Geçmişte solun ana sloganı “kapitalizm çöküyor, sosyalizm yükseliyor”. Berlin duvarı yıkılana kadar biz şunu sormadık. <b><br/><br/>Neyi sormadınız? </b><br/><br/>Sosyalizmin yükseldiğini gösteren ne var? Hiçbir şey yoktu. Duvarlar yıkıldıktan sonra kafamıza düşen taşlar bizi ayılttırdı. Meğerse çökmekte olan sosyalizmmiş. Böyle bir kapitalizm yaklaşımıyla ne somut durum analizi yapabilirsiniz, ne de politika geliştirebilirsiniz. <b><br/><br/>Bu algılama bugün bitti mi peki?</b> <br/><br/>Hızla bitiyor. Dünyada ve Türkiye her şey değişiyor. Ekonomik yapı ve temelleri değişiyor. Bilgi toplumu gelişiyor. Bu çok köklü bir değişimdir. Bu bir sosyal devrimdir. Siyasi bir devrim değim değildir. Ama biz sol olarak sadece siyasi devrimi gördüğümüz için değişmekte olanı, somutu göremedik. İçine girip biz de bu değişimde rol oynayalım diyemedik. Bugün artık kapitalizmi içinde yer alarak değiştirmek lazım. Bugün bu noktaya gelindi. Bir şeyi ancak içinde bulunursan değiştirebilirsin ve bu değişimi işçinin, emekçinin, çalışanların yararına gerçekleştirebilirsin. Çünkü bir şeyin içinde olmak demek, değiştireceğin şeyi tanımak demektir. <b><br/><br/>Yakın bir gelecekte Türkiye’de ve dünyada ne tür değişimler olacağını düşünüyorsunuz? </b><br/><br/>Türkiye’nin önü son derece açık. Ciddi bir potansiyel var. Bu nüfus bulunduğu noktada durmaz, gelişir ve değiştirir.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5032.htm), [web.archive.org (arşiv bağlantısı)](http://web.archive.org/web/20090721160516/http://www.taraf.com.tr:80/makale/5032.htm)
