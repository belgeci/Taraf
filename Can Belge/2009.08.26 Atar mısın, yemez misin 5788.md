# Atar mısın, yemez misin?

*Can Belge 26.08.2009*

<div class="taraf_structure_2col_1zq">
<div class="margen_n">



 <p>Beşiktaş’la Galatasaray arasındaki çarpıcı farklılık üzerinden başlayalım bu hafta. Her takımın kendine has sorunları vardır, bu ikisininki tam zıt. Üçer maç oynadılar, biri 15 gole vesile olurken diğeri 4’te kaldı. Dolayısıyla, Galatasaray’ın daha eğlenceli sıkıntıları olduğu söylenebilir. <br/><br/>İstatistik marifetiyle: Galatasaray’ın meselesi, iki gol atmadığı maçları kazanamayacağıyla ilgili. Beşiktaş ise, gol yemese dahi kazanamayabileceğini Gençlerbirliği karşısında gösterdi. Mustafa Hoca’nın 10 buçuk nümerodan mustarip olduğu malumumuz. Ernst, Fink ve Uğur’dan müteşekkil duvarı muhtemelen Fink’i biraz daha gole yakın düşünerek tasavvur etti. Sonuç alamayınca onun yerine Nobre’yi tayin ederek şansını denedi. Gole gidemeyen takımı ittirebilmek için bundan başka iki bekini değiştirebildi, o kadar. İlginç olan, maç analizinde karşımıza çıkan “sahada gol atmak için her şeyi yapan” ve “yememek için her şeyi yapan” iki takım tespitiydi. Tarifin biri her iki takıma da uyuyor da, öbürü? <br/><br/>“Gol atmak için her şeyi yapan takım” güzellemesini bari Galatasaray gibi bir unsuru da barındıran bir lig kapsamında destursuz kullanmasak. Bir kere, gol atmak için her şeyi yapmak, mantık gereği bir fedakârlığı gerektiriyor. Bu da, futbol bağlamında olsa olsa, yediklerine katlanmaktır. Beşiktaş gol yeme riski almıyor ki bir kere! Hangi her şeyi yapıyor o zaman? <br/><br/>15’e 4’lük farkın yanına iki rakam daha ekleyerek konuyu kapatayım: Beşiktaş’ın 3 maçta attığı toplam üç gol Galatasaray’ın tek maçta attığı en az gole eşit. Beşiktaş’ın toplamda yediği tek gol de, Galatasaray’ın her maçta hüsnü kabulüdür. Senaryo, Rijkaard’ın da dediği gibi, onun üstüne kuruludur. Lâkin, Galatasaray’ın bu gol bolluğu da, gerek gollerin birçoğunun tartışmaya açık halleri, gerek oyun kapsamından kopuklukları sebebiyle, eleştiriye tâbi olmalıdır. Meselâ Makukula önüne çıkan her kaleye bir gol atma sevdasında olmasa, yahut Elano’nun müthiş şutu direkten geri geliverse, Galatasaray’ın gol ümidi Baros’a kalsa... Kimbilir Kayseri maçı böyle ferah geçer miydi... <br/><br/>Fenerbahçe üç hafta sonunda, bu iki takımın mevzu bahis sorunlarına sahip olmadığını gösterdi. Hem gol yemiyor, hem atıyor. Onların problemi, 3-1’lik Diyarbakır maçının ilk yarısında gördüğümüz, yıllardır süren ve çaresi bulunamamış –artık bulunduysa ileride göreceğiz- şevksiz ve durgun oyun. Maç 2-0’a geliyordu, ucundan kurtarınca şahlanıp vaziyeti düzelttiler. Ama başka bir şeyin çaresini Daum’la yeniden buldular galiba: Fenerbahçe artık üç deplasmanın ikisinde puan kaybetmiyor. <br/><br/>Rakiplere gelirsek... Kayseri bütünüyle ışıksız. Savunmasıyla ancak ayakta durabilen bir takımdı, o vasfını da yitirmiş görünüyor, belki artık ayakta da duramayacak. En azından Kafkas’a dayanarak... Öbür tarafta Gençlerbirliği sırf Beşiktaş’a direnebildiği için değil, ikinci yarı sahnelediği ısırganlıkla da başarılıydı. Derli toplu bir oyun oynadılar. Tek eksikleri, onlar da şanslarını çok zorlamadılar. Diyarbakır’ın takım problemlerine belli ki bir de seyirci ve tribün problemleri eklenecek, işleri fazladan zorlaşacak. Halbuki taraftar dediğimiz, o takımı sevenler anlamına gelirdi... <br/><br/>Asıl Trabzon kötü gidiyor. Sivas galibiyetini üç ağır yenilgi izledi. Diyarbakır’a kaza desek, Toulouse’a Avrupa eksikliği desek, Manisa’ya da bir kulp bulsak, ne işimize yarayacak? Hele golü de Promise’den yiyince... Şampiyonlar Ligi değil de UEFA’yı getirdi diye Ersun Hoca’yı kovarken, UEFA’yı da kovmuş oluyorsunuz işte. Bütün bir senenin emeği de böylece çöpe gidiyor. Yetmiyor, yeni sezon da işte, Süperlig’e yeni gelen iki takım Diyarbakır’la Manisaspor’un peş peşe darbeleriyle, feci başlıyor. <br/><br/>Bursa şimdilik beklentileri karşılıyor. Ankaragücü’nü bir duran toptan Ömer’le (iki haftadır yapıyor bunu) avladılar. Bu duran toplar, bilhassa yandan gelenler zaten haftaya da damga vurdu: Galatasaray’ın iki ve Kayseri’nin tek golü, Bursa’nınki, Ankaraspor’unki ve Antalyaspor’un ilk golü, yan frikiklerden. <br/><br/>Ankaraspor bu kez atmak için 90’ı beklemedi, Antep’te erken bir golle öne geçti ama 82’de yine Tabata’nın süslediği bir pozisyonda Cesar’ın (ilk hafta Galatasaray’a o müthiş golü atan Brezilyalı) golüne engel olamadılar. Tabata golden 1 dakika sonra kırmızı kartla paydos edince Antep’e başka gol çıkmadı. Üçüncü haftayı da galibiyetsiz geçtiler. <br/><br/>Antalyaspor üstün göründüğü maçta Kasımpaşa’yı net bir 2-0’la geçti. Net çünkü klasik bir senary ilk gole kadar devamlı baskı, nihayet bir duran toptan skor ve 80’den sonra bir kontratakla ikincisi... Kasımpaşa’lılar beklenmedik bir anda yedikleri duran top golünü bahane ediyorlar, herhalde ilk dakikalarda çizgiden çıkardıklarını yemiş olmayı bekliyorlardı, zira bütün yan toplarda rakibi boş bıraktılar; er veya geç yememeleri mümkün değildi. <br/><br/>Haftanın ikinci 0-0’ı, ilginç bir biçimde forvetlerini çok beğendiğim iki takım, Belediye ve Eskişehir’den. İkisi de puanlarını 5 yaptı böylece. Ligin dibinde puansız bekleyen Sivas’la Denizli’yi ise 2 eylülde seyredeceğiz.</p>
<br/>
<br/>
<br/>



<br/>


<div id="taraf_not">
</div>

</div>


</div>
