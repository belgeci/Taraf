# Hayat ve ölüm

*Ahmet Altan 19.05.2009*

<div class="taraf_structure_2col_1zq">
<div class="margen_n">



 <p>Çiçek açan iğdelerle ıhlamurların tatlı kokusu sabah rüzgârına karışarak fısıldar: <br/><br/>Hayat var oğlum. <br/><br/>Türkan Hanım’ın haberi gelir, başka bir ses fısıldar: <br/><br/>Ölüm var oğlum. <br/><br/>Ölümle hayat, iki cam ustası gibi karşılıklı oturup aynı kürenin içine üfleyip dururlar. <br/><br/>Bir kararır kürenin içi, bir rengârenk cıvıldaşır. <br/><br/>Ölüm gelir dokunur, anlarsın ki hayat bir saçmalıktır. <br/><br/>Birden bütün renkler solar, silinir, yok olur. <br/><br/>Kavgalar, kızgınlıklar, öfkeler ateşe tutulmuş incecik bir cam gibi eriyerek biçim değiştirir. <br/><br/>“Ne anlamı var” diye sorarsın. <br/><br/>“Bir anlamı yok aslında”dır bunun cevabı. <br/><br/>Ölümün varlığını hissettiğinde hayat bütün manasından soyunur. <br/><br/>Çıplak ve sıkıcı bir gerçek olur. <br/><br/>Bu kadar kısa bir süre için, evrenin en ücra gezegenlerinden birinde varolan bir canlının ihtirasları, arzuları, istekleri, mücadeleleri, bunlara ölümün üstüne basarak baktığında, küçülür, kurur, anlamsızlaşır. <br/><br/>Ve merak edersin, “biz ölümün varlığını nasıl unutuyoruz?” <br/><br/>İğde çiçeklerinden gelir cevap. <br/><br/>“Bu da hayatın mucizesi.” <br/><br/>Esas mucize budur herhalde. <br/><br/>Ölümün yanında ölümü unutarak yaşayabilmek. <br/><br/>Hayatı sonsuz sanabilmek. <br/><br/>Biteceğini bile bile hiç bitmeyecekmiş gibi yaşayabilmek. <br/><br/>Bu büyük yanılgı, bu büyük aldanma, hayatı güzel ve anlamlı kılan. <br/><br/>Bütün manasını bir aldanmadan alır hayat. <br/><br/>Bunu bilir... <br/><br/>Ve, bunu da unutursun. <br/><br/>Hayat, hep unutturur. <br/><br/>Ölüm, hep hatırlatır. <br/><br/>Unutuşla hatırlayış arasında gerilen bir ipte yürürsün. <br/><br/>Ölüm yokmuş, yaşadığın an sonsuza dek hep aynı biçimiyle sürecekmiş gibi hissedersin bütün duyguları. <br/><br/>Değil bütün bunların bir gün biteceğini, değişeceğini bile, o ânın içinde yaşarken kavrayamazsın. <br/><br/>Ölüme doğru yürürsün. <br/><br/>Yaşamak dedikleri, budur. <br/><br/>Ölüme doğru kısa bir yürüyüş. <br/><br/>Yok olmaya doğru bir seyahat. <br/><br/>Hep bunu unutursun. <br/><br/>Unutmak istersin. <br/><br/>Ölüm gelir hatırlatır. <br/><br/>“Yok olacaksın, her şey anlamsız.” <br/><br/>Hayat gelir unutturur. <br/><br/> Bir sihirbazın eğlenceli el çabukluğu vardır hayatta. <br/><br/>Sana, “bütün insanlığı” gösterir, hiç bitmeyen, hiç durmayan, sürekli kımıldanan, ilerleyen, varlığı eksilmeyen, bitmeyen o sonsuz akışı gösterir sana. <br/><br/>Öyle büyük, öyle görkemli, öyle güçlü bir akıştır ki bu ve o kadar uzun zamandan beri akmaktadır ki ve öylesine sonsuzdur ki “bitiş” çıkar gider aklından. <br/><br/>İnsanlığın bir parçası, sonsuzluğun bir zerresi olur, yok olacağını aklına bile getirmeden yürürsün. <br/><br/>Sonra ölüm gelir. <br/><br/>O üfler soluğunu cam kürenin içine. <br/><br/>Her şey kararır. <br/><br/>O sonsuz kalabalık kaybolur, tek başına, çaresiz ve güçsüz bir insan kalır karanlığın içinde. <br/><br/>Her şey karanlık ve anlamsızdır o anda. <br/><br/>Bütün duyguları, düşünceleri ve çabalarıyla silinip gidecek olan, yaşadığı her an biraz daha solgunlaşıp eksilen küçücük bir kıpırtı. <br/><br/>Çaresiz bir zavallı. <br/><br/>Birden hayat gösterir kendini. <br/><br/>Uçsuz bucaksız, sonsuz bir kalabalık. <br/><br/>Her eksileni tamamlayan, her bitişle çoğalan muhteşem bir geçit töreni. <br/><br/>Her duygunun, her düşüncenin, her davranışın bir ışığa kavuştuğu görkemli gösteri. <br/><br/>Kendini bir “insan” gibi değil, kendini “insanlık” gibi hissettiğin o muhteşem yanılgı, o tuhaf gerçek. <br/><br/>Yanılgıyla gerçeği “aynı şey” yapabilmektir hayatın unutturan mucizesi. <br/><br/>Ve, hem bir insan gibi... <br/><br/>Hem de insanlık gibi yaşarsın. <br/><br/>Yaptığın her şey, parçası olduğun sonsuz akışa bir şeyler katar, çoğaltır, büyütür, renklendirir. <br/><br/>Kimi kalabalığın üstüne avuç avuç yıldız tozları serpiştirir, kimi minnacık bir damla bırakır. <br/><br/>Ama herkesten bir küçük işaret kalır. <br/><br/>Kimi görünür, kimi görünmez. <br/><br/>Hepsine yer vardır hayatın içinde. <br/><br/>Daha fazla bırakanlar daha fazla hatırlanır. <br/><br/>Ölüm bütün bunları kenara itip sana “bir insan” olduğunu hatırlatsa da... <br/><br/>Hayat gelip “insanlığı” gösterir, “yürü” der, “ her şeyin anlamsız olduğunu unutarak yürüyecek mucizeyi içinde taşıyorsun.” <br/><br/>Yürürsün.<br/><br/>Ölenler için duyduğun keder, seninle birlikte katılır o kalabalığa.</p>
<br/>
<br/>
<br/>



<br/>


<div id="taraf_not">
</div>

</div>


</div>
