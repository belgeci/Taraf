# İnsanlar korkar, gerçekler korkmaz

*Ahmet Altan 14.02.2009*

<div class="taraf_structure_2col_1zq">
<div class="margen_n">



 <p>Güzel, ümitli bir haberimiz var manşette. <br/>Başbakan, “12 Eylül anayasasının yerine nisanda sivil anayasa yapılacağına ”söz vermiş. <br/>Gerçi daha önce de anayasa ile ilgili söz verip sonra da sözünü unutmak zorunda kalmıştı ama... <br/>Belki bu sefer sözünü tutar diye bir umut ışığı yanıyor gene de insanın içinde. <br/>Şöyle iç ferahlatıcı bir yazı yazmak istiyor. <br/>Ama başbakan birkaç saat sonra bir daha konuşuyor. <br/>Hayatımda duyduğum en tuhaf, en anlamsız laflardan birini söylüyor: <br/>“Onlar köpekleriyle yatarlar.” <br/>Bekir Coşkun’a kızmış, onunla polemik yapıyor. <br/>E, insaf... <br/>Böyle laf mı olur, böyle polemik mi olur? <br/>Bu nasıl bir düzey? <br/>Başbakan olan biri bu üslupla konuşur mu? <br/>“Basın da üslupsuz ve düzeysiz” demeyin. <br/>Bir ülkede birçok yazar bulunur ama bir tane başbakan vardır ve başbakan, başbakan gibi durmak zorundadır. <br/>İlla birinin üslubunu taklit etmek istiyorsa düzeyli yazarlardan birini seçebilir kendine model olarak. <br/>Anlayacağınız, bu tuhaf konuşmayla, daha önce verdiği güzel haberin tadını çıkartmayı da engelliyor. <br/>Zaten burası gariplikler ülkesi. <br/>Başbakanı bir garip, ordusu bir garip, medyası bir garip, sanığı bir garip. <br/>Başbakanı sabahleyin ülkenin bütün geleceğini değiştirecek bir müjde veriyor, akşamüstü “bu başbakan mı yapacak bu değişikliği” dedirtecek bir üslupla konuşuyor. <br/>Ordusu ise üsluba falan çoktan boşvermiş sadece “korkutma” amaçlı bildiriler yayınlıyor. <br/>“İbrahim Şahin’in orduyla alakası yoktur” diyor. <br/>Daha önce “orduyla ilişkisi olduğunu” söyleyen Şahin de birdenbire, “evet, benim orduyla ilgim yoktur, o sözleri savcılar uydurdu” diye bir açıklama yapıyor. <br/>Tabii Şahin’e bir sormak lazım. <br/>“Sizin ağzınızdan çıktığı söylenen laflar yayınlanalı epey oldu, neden ordunun açıklamasından sonra yalanladınız?” <br/>“Neden daha önce yalanlamadınız?” <br/>Şahin, “ben sorulara cevap vermedim, boş bırakmıştım, savcılar o boşlukları sonradan doldurmuş” da diyor. <br/>Sanığın ifadesinin bir kopyası, benim bildiğim kadarıyla, avukatına da verilir. <br/>Şahin’in yayınlanan ifadesinin altında hem kendi imzası hem de avukatının imzası yer alıyor. <br/>Şahin ya da avukatı, cevapların boş bırakıldığı o ifadeyi göstersinler, tartışma bitsin. <br/>Ama göstermiyorlar. <br/>Nerede o cevap yerlerinin boş bırakıldığı ifade? <br/>Daha önce söylediklerini aniden “yalanlama” ihtiyacı duyan Şahin’e sorular sorarken Genelkurmay’a da sormak gerekiyor: <br/>Şahin’in orduyla “ilgisi yok da” ona telefon eden ve konuşmaları kayıtlara geçen subaylar niye onu arıyor? <br/>Niye hiç tanımadıkları Şahin’e “komutanım” diyorlar? <br/>Yeyüzündeki hangi subay hiç tanımadığı, ilişkisi olmadığı bir sivile “komutanım” der? <br/>Türk ordusunda, tanımadığı sivillere “komutanım” diyen, “göreve hazır olduğunu” söyleyen subaylar mı var? <br/>O subaylar Şahin’in telefonunu nereden buldular, Şahin’i niye aradılar, hangi “görev” için hazır olduklarını söylediler? <br/>O subaylar niçin tutuklandılar? <br/>Genelkurmay bunları açıklamıyor, bunların konuşulmasından da hoşlanmıyor. <br/>Genelkurmay “muhtırasının” muhatabı olan <i>Radikal</i> gazetesi bu soruları derhal sorması gerekirken sormuyor, <i>Radikal</i>’in içinde bulunduğu grubun “amirali” <i>Hürriyet</i>, Genelkurmay açıklamasını manşetine çekip, spotunda <i>Radikal</i>’den “bir gazete” diye söz <br/>ediyor. <br/>Medyanın bu tepkisizliği normal mi? <br/>Niye hemen sormuyorlar sormaları gereken soruları? <br/>Büyük bir ihtimalle ilk gün ürktüler, belki yarına kendilerini toplarlar. <br/>Ama Genelkurmay’ın da şunu bilmesi gerekir, insanları korkutup sustursa bile, ortadaki gerçekleri susturamaz. <br/>Cevap verilmesi gereken sorular, gerekirse yıllarca cevaplarını beklerler. <br/>Bu arada, Susurluk’un ünlü simalarından Yaşar Öz, Mehmet Ağar’a gözdağı vererek, “teröre karşı kullanılan taşeronları açıklayacağım” diyor. <br/>Açıklarsa belki yeni gerçekler öğreniriz. <br/>O açıklamazsa da birisi açıklayacak herhalde sonunda. <br/>Uzaktan bakıldığında, o çizgi filmlerdeki kavga sahneleri gibi karmakarışık bir şeyler görülüyor bu ülkede. <br/>Ama ben gene de ümitliyim. <br/>Doğru dürüst yürüyerek ilerleyemesek de “yuvarlanarak” iyi bir yerlere doğru gidiyoruz. <br/>Başbakan tuhaf tuhaf konuşsa da “anayasayı sivilleştireceğini” de söylüyor, Şahin askerin açıklamasını görünce her şeyi yalanlasa da, bize gerçeğe giden yolu gösteren sorular ortada duruyor, medya ürkse de bir zaman sonra kendi prestijini ve varlığını korumak için bu korkudan kurtulması gerektiğini hissediyor, sanıklar birbirleri hakkındaki gerçekleri açıklama noktasına yaklaşıyor. <br/>Bu toplumu hiç kimseye ve hiçbir şeye benzetemeyen Atatürk’ün dediği gibi “biz bize benziyoruz.” <br/>Ve, biz ancak böyle yuvarlanarak ilerleyebiliyoruz.</p>

<br/>


<div id="taraf_not">
</div>

</div>


</div>
