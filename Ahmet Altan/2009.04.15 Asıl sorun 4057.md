# Asıl sorun

*Ahmet Altan 15.04.2009*

<div class="taraf_structure_2col_1zq">
<div class="margen_n">



 <p></p><p>Genelkurmay Başkanı Orgeneral İlker Başbuğ’u canlı yayında izledim.</p><br/>
<p><br/><br/>Konuşması çelişkilerle doluydu ama bence asıl sorun o değil.</p><br/>
<p><br/><br/>Asıl sorun, bir genelkurmay başkanının konuşmasının bilmem kaç televizyon tarafından canlı olarak yayınlandığı bir ülke olmamız.</p><br/>
<p><br/><br/>Bizim bilinçaltımız temelinden çarpılmış.</p><br/>
<p><br/><br/>Çok doğal geliyor bize Genelkurmay Başkanı’nın her konuda bir “başöğretmen” edasıyla konuşması ve bu konuşmanın böyle yayınlanması.</p><br/>
<p><br/><br/>Hangi gelişmiş ülkede böyle bir sahneye rastladınız?</p><br/>
<p><br/><br/>Hiçbir ülkede.</p><br/>
<p><br/><br/>Biliyorum, “bizim özel koşullarımız var” diyecekler.</p><br/>
<p><br/><br/>Zaten de sorun o işte, “özel koşullarımız” olması ve cumhuriyet tarihi boyunca bu koşulların hiç değişmeden sürmesi.</p><br/>
<p><br/><br/>Asıl can alıcı soru da bu:</p><br/>
<p><br/><br/>“Niye bizim özel koşullarımız var?”</p><br/>
<p><br/><br/>“Kürt meselesi” derseniz, Britanya’yı, İspanya’yı hatırlamanız gerekir.</p><br/>
<p><br/><br/>Oralarda İrlanda ve Bask sorunları vardı, genelkurmay başkanlarının konuşmaları her yıl böyle televizyonlardan yayınlanıyor muydu?</p><br/>
<p><br/><br/>Hayır.</p><br/>
<p><br/><br/>Bizim, evet, “özel koşullarımız” bulunuyor, daha doğrusu bir tane “özel koşulumuz” var bence, o da “ordunun siyasetin içinden çıkmama” direnci.</p><br/>
<p><br/><br/>Dün Genelkurmay Başkanı’nın konuşmasında, bizim “özel koşulumuza “göre olumlu sözler de bulunuyordu.</p><br/>
<p><br/><br/>“Türkiye halkı,” dedi.</p><br/>
<p><br/><br/>“TSK demokrasi rejimine saygılıdır” dedi.</p><br/>
<p><br/><br/>Bir ordu, “demokrasiye saygılı olduğunu” açıklamak zorunda kalıyorsa ve bu “olumlu” bir işaret olarak görülüyorsa, zaten bu da bir sorundur.</p><br/>
<p><br/><br/>Ordunun demokrasiye saygılı olması, söylenmeye bile muhtaç olmayan bir gerçek olarak yerleşmiş bulunmalı bir ülkenin hayatına.</p><br/>
<p><br/><br/>Ama ordu demokrasiyi öylesine hoyratça hırpaladı ki bu ülkede, böyle bir lafı bile “olumlu” bulacak hale geldik.</p><br/>
<p><br/><br/>Tabii, çok tuhaf sözler de söyledi.</p><br/>
<p><br/><br/>“Ulus-devleti” savundu mesela.</p><br/>
<p><br/><br/>Hem Avrupa Birliği’ne başvuracaksın hem de “ulus-devlet” kalacağız diye tutturacaksın.</p><br/>
<p><br/><br/>Avrupa Birliği üyesi “ulus-devlet” nasıl olunacak?</p><br/>
<p><br/><br/>AB’ye üye olursan, “ortak para” kullanacaksın, “hukuk birliği” olacak, “ortak anayasayı” kabul edeceksin, “sınırlar” bulunmayacak.</p><br/>
<p><br/><br/>Ulus-devlet ortadan kalkacak anlayacağınız.</p><br/>
<p><br/><br/>Peki, Genelkurmay Başkanı Avrupa Birliği üyeliğine karşı mı?</p><br/>
<p><br/><br/>Açıkça söylemedi ama eğer “ulus-devlete” bu kadar meraklıysa AB’ye karşı demektir.</p><br/>
<p><br/><br/>O zaman da bir toplumun bütün hayatını ve geleceğini değiştirecek bir siyasi konuda Genelkurmay Başkanı nasıl “belirleyici” olmaya çalışır?</p><br/>
<p><br/><br/>Devlet politikası olarak AB üyeliği benimsendiyse, sen de buna karşıysan, yapabileceğin tek şey “istifa etmek” ve AB karşıtı bir siyasi parti kurmak ya da böyle bir siyasi partiye katılmaktır.</p><br/>
<p><br/><br/>Ama sen belirlenmiş bir devlet politikasına karşı çıkarsan ve istifa etmeyip bu konudaki fikirlerini “dikte etmeye” kalkarsan, “TSK demokrasiye saygılıdır” lafı havada kalır.</p><br/>
<p><br/><br/>Demokrasilerde, genelkurmay başkanları bu tür siyasi kararlara karışamıyorlar.</p><br/>
<p><br/><br/>Karışmaya kalktıklarında, “sana ne, sen kendi işinle uğraş” cevabını alıyorlar.</p><br/>
<p><br/><br/>Bana sorarsanız, Orgeneral’in konuşmasındaki büyük “hatalardan” biri de “koruculuk” sistemi için gösterdiği örneklerdi.</p><br/>
<p><br/><br/>Irak’ta ve Afganistan’da Amerikalıların “koruculuk” sistemini kurduklarını söyledi.</p><br/>
<p><br/><br/>İyi de, onlar o topraklarda “işgal ordusu”, kendi ülkendeki uygulamalar için “işgal ordularının” yöntemlerini örnek gösteriyorsan, kendini kendi topraklarında “işgal ordusu” gibi görüyorsun sonucu çıkar.</p><br/>
<p><br/><br/>Bir ordu, kendi topraklarında “işgal ordusu” gibi davranmamalı.</p><br/>
<p><br/><br/>O davranışların sonucu iyi olmuyor.</p><br/>
<p><br/><br/>Bir de Huntington meselemiz var.</p><br/>
<p><br/><br/>Orgeneral, Huntington’dan o kadar söz etti ki Huntington’ın da bir “general” olduğunu düşünmeye başladım.</p><br/>
<p><br/><br/>Huntington’a atfen ileri sürdüğü taleplerin en tehlikelisi “ordunun özerk davranma” gereğiydi.</p><br/>
<p><br/><br/>Ordu savaşta “özerk” davranamaz.</p><br/>
<p><br/><br/>Savaşın zamanını, yerini, amacını ve hedefini parlamento belirler.</p><br/>
<p><br/><br/>Ordu, o hedefe ulaşmak için yapılması gereken “askerî” eylemlerin biçimini belirlemekte “özerktir” sadece.</p><br/>
<p><br/><br/>Kimse onlara, “şuraya da dört tabur kaydır” diyemez.</p><br/>
<p><br/><br/>Ama ordu da, “ben savaşın amacını ve hedefini belirleyeceğim” diyemez.</p><br/>
<p><br/><br/>Savaş siyasetin bir parçasıdır ve o yüzden kiminle, ne zaman savaşılacağına siyasiler karar verir.</p><br/>
<p><br/><br/>Genelkurmay Başkanı, “anayasanın değiştirilemez maddelerinden” de söz etti.</p><br/>
<p><br/><br/>Bundan Genelkurmay Başkanı’na ne?</p><br/>
<p><br/><br/>Aftan söz etti.</p><br/>
<p><br/><br/>Bundan Genelkurmay Başkanı’na ne?</p><br/>
<p><br/><br/>Asıl sorun bu işte, “Genelkurmay’ın bu ülkeyi yönetmek istemesi, dahası bunun kendi hakkı olduğuna” inanması.</p><br/>
<p><br/><br/>Genelkurmay başkanlarının konuşmaları hakkında yazı yazmak zorunda kaldığımız sürece “sorun” bitmez.</p><br/>
<p><br/><br/>Bir gün buna ihtiyaç kalmadığında Türkiye’nin “özel koşulları” ve sorunları da sona ermiş olur.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5042.htm), [web.archive.org (arşiv bağlantısı)](http://web.archive.org/web/20090905091420/http://www.taraf.com.tr:80/makale/5042.htm)
