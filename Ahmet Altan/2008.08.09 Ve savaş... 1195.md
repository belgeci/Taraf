# Ve savaş...

*Ahmet Altan 09.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>İnsanlar hem hayatı değiştirirler hem de değiştirdikleri hayata uyum sağlamakta zorlanırlar.</p><br/>
<p>İnsanlığın ortak ruhunda yer alan değişme isteği ile değişmeme isteğinin yarattığı gerilim hiç bitmez.</p><br/>
<p>Ve hep eskiyle yeni yan yana durur.</p><br/>
<p>Birbiriyle çelişen iki gerçeğin keskin bir şekilde birada bulunduğu kırılma noktaları, büyük dönüşüm zamanlarıdır.</p><br/>
<p>Bugün de dünya, tarihin en büyük dönüşümlerinden birini yaşıyor.</p><br/>
<p>Bir yandan iki yüz yıl önce tarihte kendini gösteren “ulus-devlet” modeli ortadan kayboluyor, bir yandan iki yüz yıllık alışkanlıkların yarattığı saplantılar varlığını sürdürüyor.</p><br/>
<p>Avrupa gibi daha gelişmiş diyarlarda geleceğin işareti ortaya çıkıyor, sınırlar kayboluyor ama daha az gelişmiş topraklarda eskinin “sınır ve toprak” alışkanlıkları devam ediyor.</p><br/>
<p>Toprağın önemini yitirdiği bir çağda insanlar hâlâ “toprak” için birbirlerini öldürebiliyorlar.</p><br/>
<p>Bunu önlemek şimdilik imkânsız.</p><br/>
<p>Daha epeyce bir zaman, insanoğlu çağa tümüyle adapte olana kadar, eski alışkanlıkların yarattığı çatışmalar da orada burada patlayacak.</p><br/>
<p>Hemen kuzeyimizde dün yeni bir çatışma meydana geldi.</p><br/>
<p>Osetya, Gürcistan ve Rusya birbirlerine karşı askerî güç kullanmaya koyuldu.</p><br/>
<p>Birbirlerinin topraklarını bombalayarak insanları öldürüyorlar.</p><br/>
<p>Bütün toplumların birbirine değdiği, bir yerdeki hareketin başka yerdeki başka bir hareketi doğrudan etkilediği bu çağda, bu savaşın sadece savaşanların arasında kalması mümkün değil.</p><br/>
<p>Ya dünya elbirliğiyle bu çatışmayı durduracak...</p><br/>
<p>Ya da dünyanın başka güçleri bu savaşın içinde taraf olacak.</p><br/>
<p>Savaş hemen durdurulamazsa mutlaka bir yanından büyüyüp genişleyecek.</p><br/>
<p>En azından karşılıklı tehditler, alarma geçmeler, asker kaydırmalar göreceğiz.</p><br/>
<p>Türkiye’nin de bütün bunlardan etkilenmemesi mümkün değil.</p><br/>
<p>Askerî açıdan da, ekonomik açıdan da bölgemizdeki her savaş bizi etkiler.</p><br/>
<p>Sürmesi halinde bu savaş da etkileyecektir.</p><br/>
<p>Amerika’nın ve NATO’nun, Rusya’nın Gürcistan’a asker sokmasını sessiz karşılayamayacağını düşünürsek, bir NATO müttefiki olan ve Amerika’yla yakın ilişkiler sürdüren Türkiye’nin de bundan etkilenmek zorunda kalacağını anlarız.</p><br/>
<p>Dışarısı karıştığında “içerisi” daha önem kazanır kaçınılmaz olarak.</p><br/>
<p>İçeride sağlam olamazsanız, dışarıda sağlam olmanız imkânsızdır çünkü.</p><br/>
<p>Ne yazık ki bu tehlikeli zamanda “içerisi” sağlam gözükmüyor.</p><br/>
<p>Ortaya çıkan her gerçek, “devlet” dediğimiz teşkilatın zaaflarını ortaya koyuyor.</p><br/>
<p>Yıllar boyunca, devlet çete üretmiş burada.</p><br/>
<p>Çetelere göz yummuş.</p><br/>
<p>Hukuk dışına taşmakta bir sakınca görmemiş.</p><br/>
<p>Halkına gerçekleri anlatmamış.</p><br/>
<p>Daha da ötesi anlatılmasını yasaklamış.</p><br/>
<p>“Derin devlet” dediğimiz gizli ve kanlı bir örgüt hayatın her zerresine nüfuz etmiş.</p><br/>
<p>Sauna Çetesi denilen bir çetenin yargılanması sürerken yeni gerçekler ortaya çıktı.</p><br/>
<p>Bu çetenin sahip olduğu bombalar da Ergenekon üyelerinin elinde bulunan bombalarla aynı numaralara sahip.</p><br/>
<p>Belli ki aynı kaynak bunların hepsine silah ve bomba dağıtmış.</p><br/>
<p>Bunları kullanma özgürlüğü bağışlamış.</p><br/>
<p>Şimdi bu özgürlük kısıtlanmaya, çeteler yavaş yavaş ele geçirilip yargılanmaya başlayınca birdenbire terör olayları da arttı.</p><br/>
<p>Anlam veremediğimiz saldırılar, patlamalar, cinayetler oluyor.</p><br/>
<p>Nedense bunları bir türlü aydınlatamıyoruz.</p><br/>
<p>Aksine Güngören saldırısında olduğu gibi bazılarının üstünü kapatmaya uğraşıyoruz.</p><br/>
<p>Biz Güngören’le ilgili gerçekleri saklamaya uğraşırken bakıyoruz ki adını daha önce hiç duymadığımız bir örgüt havan topuyla bir askerî kışlayı hedef alarak bomba atıyor.</p><br/>
<p>Bu tür saldırıların üstesinden gelebilmenin tek yolu bence şeffaflaşmak.</p><br/>
<p>Gerçekleri halkla paylaşmak.</p><br/>
<p>En azından halka yalan söylememek.</p><br/>
<p>Ama devlet şeffaflaşmaya henüz alışamadı.</p><br/>
<p>Bu “karanlık” ise güçlülüğü değil zayıflığı sağlıyor.</p><br/>
<p>Türkiye’nin güçlenmesinin tek yolu devletin ardına saklandığı o kalın perdeyi kaldırmak.</p><br/>
<p>Bunun için yeni reformlar yapmak.</p><br/>
<p>Hem ülkenin içinde hem de dışında bombaların patladığı bu günlerde bu daha da acil bir ihtiyaca dönüşüyor.</p><br/>
<p>Ergenekon’u yakalayarak, suça karıştığından kuşkulanılan emekli orgeneralleri bile tutuklayarak Türkiye bir yanıyla yeni bir dönemin, yeni bir devletin haberini veriyor...</p><br/>
<p>Ama Güngören’de gerçekleri saptırarak, halka doğruları söylemeyerek de eski alışkanlıklarını sürdürüyor.</p><br/>
<p>Dünya gibi Türkiye de bir geçiş döneminde.</p><br/>
<p>Yeni ve eski yan yana duruyor.</p><br/>
<p>Gürcistan’da patlayıveren savaş dünyanın ne kadar “kırılgan” olduğunu gösterdi.</p><br/>
<p>Bu tehlikeli kırılganlığın etkisinden kurtulabilmek için “içeride” mutlaka sağlam olmalıyız.</p><br/>
<p>Sağlamlık bizim için “yeni” bir durum.</p><br/>
<p>Ve yeniye geçerken de zorlanıyoruz.</p><br/>
<p>Ama süratle hareket etmezsek, dünyanın sürprizlerle dolu bu çağında ani bir gelişme bizi de sürükleyiverir.</p><br/>
<p>Elbette başımıza ne gelirse gelsin sonunda “yeni” bir hayat tarzı belirleyeceğiz.</p><br/>
<p>Ama eskide ayak sürümek, bu geçiş döneminde bize gerektiğinden fazla bedel ödetir.</p></font><font face="Times New Roman TUR" size="1"><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
