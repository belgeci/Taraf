# “PKK terör örgütü” demek kolay...

*Ahmet Altan 25.04.2009*

<div class="taraf_structure_2col_1zq">
<div class="margen_n">



 <p>O görüntüleri izlediniz mi? <br/><br/>Geniş bir kırlıkta, elli altmış çocuk “gösteri” yapıyorlarmış, “ağır teçhizatla” olay yerine gelen Özel Harekâtçı polislere taş atıyorlarmış. <br/><br/>Oraya hiç polis gitmese ne olacak? <br/><br/>Çocuklar biraz bağırıp dağılacaklar. <br/><br/>On üç on dört yaşında çocuklar bunlar, “gösteri” yaptıkları yer koca bir kırlık. <br/><br/>Yok, olmaz, Kürt çocukları gösteri yapamaz, kırlarda bağıramaz. <br/><br/>Polisler tazyikli suyla, ellerinde tüfeklerle çocuklara saldırıyorlar. <br/><br/>Polislerden biri, on dört yaşındaki çelimsiz bir oğlanı yakalıyor, yere yıkıyor... <br/><br/>Ve başlıyor başına dipçikle vurmaya. <br/><br/>Öldüresiye vuruyor. <br/><br/>Hiçbir neden yok vurması için. <br/><br/>İçindeki nefrete hâkim olamadığından vahşice dipçikliyor küçük oğlanı. <br/><br/>Sonra bir başka polis de çocuğu döveni tebrik ediyor. <br/><br/>Bunlar öyle bir polisin, iki polisin vahşeti değil. <br/><br/>Güneydoğu’da devlet böyle. <br/><br/>Bir halka karşı böyle bir nefret, böyle bir kin, öfke duyan bir devlet orayı nasıl yönetecek? <br/><br/>Ayrıca da neden yönetsin? <br/><br/>Neden Türkiye, böylesine nefret ettiği bir halkı yönetmek için dirensin? <br/><br/>Onları, küçük çocuklarını bile yerlere yıkıp dipçikleyecek, kafatasını çatlatacak kadar “düşman” görüyorsanız, orada kalamazsınız. <br/><br/>O sahneleri seyreden herkes bir Filistinlinin kolunu taşla ezip kıran İsrail askerlerini hatırladı. <br/><br/>Hindistan’da, göstericileri soğukkanlı bir şekilde makinelilerle tarayan İngilizleri hatırladı. <br/><br/>Bu devlet “Kürtleri” kendinden görmüyor. <br/><br/>Onun için bir “işgal gücü” gibi davranıyor orada. <br/><br/>İnsanları öldürüp kuyulara atıyor, köyleri yakıyor, çocukları hapishanelere dolduruyor. <br/><br/>Barışa en yakın olduğumuz “sakin” zamanlarda ise yerlere yıkıp kafasını dipçikle ezmeye kalkıyor. <br/><br/>Bu son olayı, kameralar orada olduğu için görebildik. <br/><br/>Kameraların önünde bile böyle davranıyorlar. <br/><br/>Bir de kameraların olmadığı dağ köylerini, mezraları, ıssız sokakları düşünün, oralarda kim bilir neler yapıyorlar. <br/><br/>Size böyle davransalar, sizin çocuklarınızın kafalarına dipçikle vursalar, ne yapardınız? <br/><br/>Kim koruyacak o insanları? <br/><br/>Anlıyor musunuz bu savaş neden yirmi beş yıldır sürüyor? <br/><br/>Anlıyor musunuz öleceklerini bile bile o Kürt çocukları neden dağlara çıkıyor? <br/><br/>Çıkarlar. <br/><br/>Ne yapsınlar? <br/><br/>Canlarını, namuslarını, çocuklarını korumak için onlara bir imkân tanımazsanız ne yapsınlar, kime güvensinler, neye sığınsınlar? <br/><br/>Dağlara gidiyorlar onlar da. <br/><br/>“PKK terör örgütü” diye yazıyor gazeteler, politikacılar böyle söylüyor. <br/><br/>Ben de dahil birçok insan “PKK artık savaşı bitirsin” diyor. <br/><br/>“PKK terör örgütü” demek kolay. <br/><br/>İnsanları enselerinden vuran JİTEM ne peki? <br/><br/>Çocukların kafalarını dipçikle ezen Özel Harekât ne peki? <br/><br/>Yaptıkları “terör” değil mi bunların? <br/><br/>Sen bir halka, çoluk çocuk demeden terör uygularsan, o halk ne yapacak? <br/><br/>Nasıl koruyacak bu insanlar kendilerini? <br/><br/>Bana bunu söyleyin... <br/><br/>Bana bu insanların çocuklarını nasıl koruyacaklarını söyleyin. <br/><br/>Bir halkı toptan düşman bellersen, köylerini yakar, kadınlarına hakaret eder, adamlarını hapse atar, çocuklarının kafasını dipçiklersen, o halk dağa çıkar. <br/><br/>Çıktı da... <br/><br/>Ondan sonra yıllarca savaşır daha fazla insanın ölmesine neden olursun. <br/><br/>O görüntüleri, o korkunç vahşeti, o vahşetten polislerin duydukları memnuniyeti televizyonda izledikten sonra bu devletin oraları yönetemeyeceğini düşündüm, ayrıca yönetmeye hakkı olmadığını da. <br/><br/>Oralara gidip “ben senin devletinim” diyorsun, bu mu onların devleti olmak? <br/><br/>Yüzde doksanı Kürt olan şehirlerde, silahlı askerleri “Türklüğe” vurgu yaparak, onlara “sizi silahla ezeriz” mesajı vererek yürütmek mi onların devleti olmak? <br/><br/>Ne istiyor bu devlet? <br/><br/>Savaş mı? Barış mı? <br/><br/>Bütün bir halka zulmederek savaşı kazanamazsınız, tarih boyunca kimse kazanamadı. <br/><br/>Ordulara karşı savaş kazanılabilir ama halklara karşı savaş kazanılamaz. <br/><br/>Barış mı istiyorsunuz? <br/><br/>Çocukların kafasını dipçikleyerek “barış” olmaz. <br/><br/>Zalimler ne savaşı kazanabilir, ne de barışı... <br/><br/>O çocuğun kafasına dipçikle nasıl vurduklarını gördüm ben... <br/><br/>O topraklar senin olsa ne olur, senin olmasa ne olur. <br/><br/>O topraklar senin olabilir ama o halk senin değil. <br/><br/>Çocuğunu dipçiklediğin halk ne senin olur, ne seninle olur. <br/><br/>Oraların kırlarında çocuklar vurulmadan, dövülmeden, dipçiklenmeden koşabildiklerinde, gülebildiklerinde, oynayabildiklerinde orası, bunu kim sağladıysa onun olur. <br/><br/>O zaman da o toprakların yüzlerce yıldan bu yana bilinen adını bile söylemekten korkmaz, yürek rahatlığıyla Kürdistan der, oturur o çocuklarla bir şarkı söyler, Ahmet Arif’ten bir şiir okursun.</p>
<br/>
<br/>
<br/>



<br/>


<div id="taraf_not">
</div>

</div>


</div>
