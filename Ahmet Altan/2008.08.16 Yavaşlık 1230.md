# Yavaşlık

*Ahmet Altan 16.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Milan Kundera, <i>Yavaşlık</i> isimli kitabında bu “hız dünyasında” yavaşlığın erdemlerini anlatır.</p><br/>
<p>Hatırlamak için yavaşlarız ona göre.</p><br/>
<p>Unutmak içinse hızlanırız.</p><br/>
<p>Gözden kaçırdığı bir ayrıntıyı yeniden gözünün önüne getirmek, o anı yeniden zihninde şekillendirmek isteyen birinin adımlarının yavaşladığını fark ederiz.</p><br/>
<p>Kendisini rahatsız eden bir gerçeğin hayalinden kurtulmaya uğraşan biri ise adımlarını hızlandırır.</p><br/>
<p>Yaşama biçimimiz de öyle değil midir?</p><br/>
<p>Geçmişi anımsamak, onu tekrar yaşamak istiyorsak hayatın içinde yavaşça dolaşırız, daha ziyade kendi köşemizde eski duyguları bir daha ele geçirmeye uğraşırız.</p><br/>
<p>Unutmak isteyen biri ise kendini hızlıca hayatın içine fırlatır, o hareketli temponun istenmeyen anıları silmesini bekler.</p><br/>
<p>Bu, insanlar için doğrudur herhalde.</p><br/>
<p>Ama söz konusu Türkiye devleti ve siyaseti olduğunda, insanlara ait bu “yavaşlık” teorisi tam tersine döner.</p><br/>
<p>Biz yavaşlayarak unutmaya uğraşırız.</p><br/>
<p>Yavaşlarız ve yavaşlatırız.</p><br/>
<p>Bizim âlemimizde yavaşlık unutkanlığı getirir.</p><br/>
<p>Buna inanırız.</p><br/>
<p>Yavaşlık neredeyse bir “virtüöz” becerisiyle kullanılır.</p><br/>
<p>Sadece bugünkü haberlerden ikisine baksak “yavaşlığa” verilen değeri görürüz.</p><br/>
<p>AKP’li bir yönetici CHP tarafından çok ciddi bir biçimde yolsuzlukla suçlanıyor.</p><br/>
<p>Ana muhalefet partisi arka arkaya belgeler yayınlıyor.</p><br/>
<p>Sorular soruyor.</p><br/>
<p>Ve, AKP’li yönetici doyurucu cevaplar veremiyor.</p><br/>
<p>Vermesi de zor gibi görünüyor.</p><br/>
<p>İktidar partisinin, bu kadar önemli bir suçlama karısında “hızla” hareket etmesi, olanı biteni aydınlatması, ya kendi yöneticisine hesap sorması ya da topluma hesap vermesi gerekmez mi?</p><br/>
<p>Gerekir.</p><br/>
<p>Peki, AKP öyle mi yapıyor?</p><br/>
<p>Hayır.</p><br/>
<p>Gayet ağırdan alıyor.</p><br/>
<p>Yavaşça hareket ediyor.</p><br/>
<p>Bu yavaşlığın, yaşananları unutturması için bekliyor sanki.</p><br/>
<p>Hızla tepki vermesinin olayı büyüteceğini, “unutulmaz” hale getireceğini hesap ediyor sanırım.</p><br/>
<p>Kıpırdamıyor bile.</p><br/>
<p>Partiden dişe dokunur bir açıklama yok.</p><br/>
<p>Bir tepki de yok.</p><br/>
<p>CHP’nin elindeki belgelere karşılık bir şey söyleyemiyor.</p><br/>
<p>Kendi yöneticisini de sigaya çekemiyor.</p><br/>
<p>Biraz ışığa yakalanmış bıldırcın şaşkınlığı var hallerinde.</p><br/>
<p>Öyle duruyorlar.</p><br/>
<p>Bu yavaşlık, olayı unutturmaya yetecek mi?</p><br/>
<p>Eskiden olsa belki yeterdi.</p><br/>
<p>Ama bunca gazetenin çıktığı, bunca televizyon kanalının yayın yaptığı bir ülkede artık “yavaşlık” eskisi kadar başarıyla “unutturmayı” beceremiyor.</p><br/>
<p>Aksine, “yavaşlayan” kuşku yaratıyor.</p><br/>
<p>Devlet ise bu konularda AKP’den çok daha başarılı.</p><br/>
<p>Yavaşlıkla çok daha uzun zaman kazanıyor hatta genellikle “unutturmayı” da beceriyor.</p><br/>
<p>Daha doğrusu beceriyordu.</p><br/>
<p>Artık devlet de zorlanıyor.</p><br/>
<p>Önceki gün Ergenekon davası kapsamında emekli bir albay tutuklandı.</p><br/>
<p>Yakalanan albaya baktığınızda, onun adının Susurluk Raporu’nda geçtiğini görüyorsunuz.</p><br/>
<p>Devlet adına “tetikçilik yapan Kürt itirafçılar, albayın “komutanları” olduğunu söylemişler.</p><br/>
<p>Bu tetikçiler, “faili meçhul” olarak kayıtlara geçen birçok cinayetin faili.</p><br/>
<p>Albay da onların komutanı.</p><br/>
<p>Adı biliniyor.</p><br/>
<p>Tanıklar var.</p><br/>
<p>Ama albay, bu olaylarla ilgili iddialar ortaya atıldıktan, kayıtlara geçtikten 12 yıl sonra yakalanıyor ancak.</p><br/>
<p>Buna “yavaşlık” demez misiniz?</p><br/>
<p>Bu süre içinde albayı unutturmayı da başarmışlar.</p><br/>
<p>Eğer albayın Ergenekon’la ilişkisi saptanmasa ya da böyle bir ilişkiden kuşkulanılmasa belki de bütün bu iddialara rağmen ona hiç kimse dokunmayacak.</p><br/>
<p>Ama Ergenekon meselesi “hızlanınca” albay da yakalandı.</p><br/>
<p>Tabii bugüne kadar bu “yavaşlık” sayesinde paçasını kurtaran çok insan oldu.</p><br/>
<p>Yeni olaylara karışmayanların çoğu bir yerlere sinip saklandı, üstlerine devletin böyle işlerde kullandığı o karanlık pelerini örtüldü.</p><br/>
<p>Gözden kaybolup gittiler.</p><br/>
<p>Ama zaman değişiyor.</p><br/>
<p>Türkiye’nin alışkanlıkları ve hızı da değişiyor.</p><br/>
<p>Eskiden yakalanmayanlar şimdi yakalanıyor.</p><br/>
<p>Bu olumlu bir gelişme.</p><br/>
<p>Yaşadığımız bu olumlu aşamada, bundan kendine bir başarı payı çıkarma hakkına sahip iktidar partisi ise yöneticisiyle ilgili yolsuzluk iddiaları karşısında devletin eski refleksini gösteriyor.</p><br/>
<p>Halbuki bunun yürümeyeceğini en iyi kendilerinin bilmesi gerekir.</p><br/>
<p>Bunca tutuklama onların döneminde yapıldı.</p><br/>
<p>Sanırım birisinin onlara hatırlatmasında yarar olacak:</p><br/>
<p>Artık “yavaşlık” olayı unutturmuyor, unutulan “yavaşlayan” oluyor.</p><br/>
<p>AKP, yolsuzluk iddiaları karşısında bu kadar yavaş davranırsa, seçmenleri bu partiyi unutur.</p><br/>
<p>Hem de AKP’nin sandığından daha “hızlı” yapar bunu.</p></font><font face="Times New Roman TUR" size="1"><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
