# Başbakan sorumlu olur

*Ahmet Altan 21.05.2008*

<div class="taraf_structure_2col_1zq">
<div class="margen_n">



 <p>İnsanlar iktidara sahip olduklarında ruhlarında nasıl bir sarsıntı, nasıl bir çarpılma meydana geliyor acaba?<br/>
Nasıl biri, elinde insanları ölümden kurtarma gücü varken sırf aldırmazlığından dolayı bu gücü kullanmaz?<br/>
Nasıl biri, aralarından çıktığı “yoksulları” insandan saymaktan vazgeçer?<br/>
Nasıl biri, partisinin toplayacağı oy sayısını, ölen ve ölecek insanların sayısından daha önemli görür?<br/>
Nasıl biri, ölecekleri kesin olan insanlara bu kadar umursamaz gözlerle bakabilir?<br/>
Nasıl biri, söyleyeceği tek bir cümle insanların hayatlarını kurtarabilecekken o cümleyi söylemekten kaçınabilir?<br/>
Bu nasıl biridir?<br/>
İnsanın iktidarı büyüdükçe acıma duygusu, şefkati, merhameti azalıyor galiba.<br/>
Sanki ruhu ıssızlaşıyor, babalarını kaybeden çocukların hayali oralara uğramıyor.<br/>
Hepimiz biliyorduk Tuzla tersanelerinde işçilerin öleceğini.<br/>
Biz on gün önce “gene ölecekler” diye bağırdık.<br/>
Öldüler.<br/>
Bir bakan, bundan sonra da öleceklerini söyledi.<br/>
Diğer gazeteler işçileri kurtarabilmek için manşetler attılar.<br/>
Yazılar yazdılar.<br/>
Herkes işçiler kurtulsun istiyordu.<br/>
Muhalefet partileri önlemler alınmasını talep ettiler.<br/>
Bir tek Başbakan’ın sesi çıkmadı.<br/>
Sesi çıkması gereken, işçileri kurtarabilecek tek insan sustu.<br/>
Onun suskun geçirdiği her an, yoksul işçiler ölüme daha yaklaşıyorlar.<br/>
Bugün, yarın, öbürsü gün biri daha ölecek.<br/>
Bunu biz biliyoruz.<br/>
Artık Başbakan da biliyor.<br/>
Biz çığlık çığlığa bağırıyoruz.<br/>
O susuyor.<br/>
Yirmi tersanelik yere elli tersanenin sığdırıldığı, hiçbir güvenlik önleminin alınmadığı, gece karanlığında karanlık gemi hayaletlerinin üstüne işçilerin fütursuzca çıkarıldığı, patlamaları önleyecek aletlerin kullanılmadığı, çalışma saatlerinin insan bünyesinin dayanamayacağı raddelere çıkarıldığı, patronların biraz daha kazanabilmek için her türlü koruyucu önlemi almaktan kaçındığı bu devasa ölüm tuzağına işçileri gönderiyor.<br/>
Tuzla Tersanesi para kazanıyormuş.<br/>
Ne karşılığında kazanıyor o parayı?<br/>
İşçilerin parçalanmış bedenleri, ezilmiş gövdeleri, kırılmış kemikleri karşılığında.<br/>
Nasıl biri, böyle bir alışverişe razı olur?<br/>
Nasıl biri, para karşılığında yoksulları tonlarca demirin altında ezilmeye gönderir?<br/>
Nasıl biri, onların kırılan, parçalanan, ezilen kemiklerinin çıkardığı sesi duymazlıktan gelir?<br/>
Nasıl biridir bu?<br/>
O Tuzla Tersanesi’nin derhal kapatılması için emir vermekten kaçındığı için insanların öleceğini bile bile nasıl yaşamaya devam edebilir bir insan?<br/>
“Allah korkusu” denilen o muazzam duygu böyle zamanlarda lazım insana.<br/>
Mümin olmak, sana emanet edilen kulları ölüme göndermek mi?<br/>
Emanete hıyanet değil mi bu?<br/>
Miting meydanlarında ayet okumak, türban kararları için dövüşmek yetiyor mu mümin olmaya?<br/>
İnsanlar ölüyor.<br/>
Yoksul insanlar ölüyor.<br/>
Başbakan o tersanenin derhal kapatılması ve gereken önlemler alınmadan da açılmaması için emir vermedikçe ölmeye devam edecekler.<br/>
Orada insanların öldüğünü biliyor Başbakan.<br/>
O ölümleri önleyecek güce sahip tek kişinin kendisi olduğunu da...<br/>
Hiç mi aldırmayacak buna?<br/>
Buna aldırmayan birinin geceyarıları göreceği rüyaları görmek istemem, kalın saclar altında ezilmiş işçiler kan sızan bedenleriyle dolaşır günahkârların rüyasında.<br/>
Nasıl biri, o rüyaları görmeye razı olur?<br/>
Nasıl biri, önleyebileceği ölümleri önlememenin vicdanında yaratacağı hasara hiç aldırmadan sürdürebilir hayatını?<br/>
İktidar kurutuyor mu insanın ruhunu?<br/>
Issızlaştırıyor mu?<br/>
Sağırlaştırıyor mu vicdanını?<br/>
Herkes konuşurken Başbakan susarsa...<br/>
Orada yeni işçiler ölecek.<br/>
Bugüne kadar o ölümlerden tersane sahipleri, taşeronlar, işçilerin kanı karşılığında para kazananlar sorumluydu.<br/>
Ama artık Başbakan sorumlu.<br/>
İnsanların öldüğünü biliyor...<br/>
O tersaneleri kapatmazsa daha öleceklerini de biliyor.<br/>
O yoksulları kurtarabilecek tek insan o...<br/>
Kurtarmazsa, sorumlu da o olacak.<br/>
Bir insan, yoksulların hayatlarını kurtarmak için değilse, ne için başbakan olur?<br/>
İnsanların hayatını kurtarmayan bir başbakan ne işe yarar?<br/>
Kurtarmıyor işçileri.<br/>
Aldırmıyor.<br/>
Ölümlerini seyrediyor.<br/>
Ölecekler, daha ölecekler.<br/>
Onları kurtarabilecek tek insan sustuğu için ölecekler.<br/>
Söylenmeyen tek bir cümle için ölecekler.<br/>
<br/>
21.05.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
