# Başbakanın cesareti yetiyorsa...

*Ahmet Altan 12.11.2008*

<div class="yazi">Bu işleri çok iyi biliyorlar. <br/>Bizans’tan beri bunlarla uğraşıyorlar. <br/>Göz boyamada çok mahir olan hokkabazlar gibi “meselenin özünü” gözden kaybedip, artık neredeyse genlerine işlemiş bir “çürütmecilikle” konuyu saptırmaya uğraşıyorlar. <br/>Biz Aktütün baskınıyla ilgili belgeler yayınladık. <br/>Bu baskın hazırlığından Genelkurmay’ın “görüntülerle” haberdar olduğunu söyledik. <br/>Genelkurmay’ın bu baskını “naklen” seyrettiğini yazdık. <br/>Ve, sorduk: <br/>“Orada o 17 çocuk neden öldü?” <br/>“Neden o çocukları koruyamadınız?” <br/>“Bunda kimin ihmali ve sorumluluğu var?” <br/>Genelkurmay, baskını “naklen izlediğini” kabul etti ama “görüntüler” konusunda pek dişe dokunur bir açıklama yapamadı. <br/>Baskında hayatını kaybeden 17 askerin hesabını hükümetin ve parlamentonun sorması gerekiyordu. <br/>Ama hükümet “hesap sormak” yerine başka bir davranış biçimini tercih etti. <br/>Başbakan, Genelkurmay Başkanı’nın yanında yer alıp bizimle tartışmaya girdi. <br/>Parlamento da sustu. <br/>Şimdi başka bir şey daha öğreniyoruz. <br/>“Başbakana çok yakın” çevreler bir söylenti yayıyorlarmış. <br/>Dün <i>Milliyet</i> gazetesinde Can Dündar yazdı. <br/>“Başbakanın çok yakınındaki bir isimle” karşılaşmış Dündar, başbakanın yakını, Aktütün ve <i>Taraf</i> gazetesi konusu açılınca, “Sizce sınırdaki askerî bir operasyonun görüntülerini kim sızdırmış olabilir” diye sormuş. <br/>Devamını Dündar’ın yazısından aynen alayım izninizle: <br/>“Peşpeşe sorular sorarak beni kendi cevabına yönlendirdi. <br/>‘Genelkurmay sızdırmış olamayacağına göre’ kim olabilirdi? <br/>Bölgede faaliyet gösteren iki güç vardı: <br/>ABD ve İsrail... <br/>Bilgiler sadece bu ikisinin elinde olabilirdi. <br/>‘Bunu doğru sayarsak ortada çok daha vahim bir durum var demektir’ dedim. <br/>‘Aynen öyle’ dedi. <br/>‘Askerin sızıntının kaynağını bulmuş olabileceğini’ söyledi. <br/>‘Başbakan belki de Genelkurmay Başkanı’nın çıkışını savunurken kimi yabancı servislere tepki göstermek istemiştir’ dedi.” <br/>Dündar’ın yazısı böyle. <br/>Dündar, böyle bir yalanı uyduracak değil herhalde. <br/>“Başbakanın çok yakını” her kimse bu aşağılık yalanları o uydurmuş olmalı. <br/>Şimdi, baştan aşağı tuhaflıkla dolu bu açıklamaya şöyle bir yakından bakalım. <br/>“Başbakan Genelkurmay Başkanı’nı korurken kimi yabancı servislere tepki göstermek istemiştir,” diyor. <br/>Yani “yabancı servislerle işbirliği yapan biziz”, başbakanın bu yakınına göre. <br/>“Yabancı servislerle” bizim niye bir ilişkimiz olsun, onlarla işbirliğini siz yaparsınız. <br/>Güneydoğu’daki istihbaratı Amerikan servislerinden alan siz değil misiniz? <br/>Niye Güneydoğu’yu karıştıracağını düşündüğünüz bir güçle işbirliği yapıyorsunuz? <br/>Amerikalılara güvenmiyorsanız niye onlarla müttefiksiniz? <br/>Güveniyorsanız, neden “olayın özünü” saklayabilmek için böyle laflar uyduruyorsunuz? <br/>Başbakanın yakınının aklına, niye o 17 çocuğun nasıl ve neden öldüğü gelmiyor da, olayın nasıl sızdığı geliyor? <br/>O çocukların ölmüş olmasının hiç mi önemi yok? <br/>Niye olayın sızması bu hükümet için çocukların ölümünden daha önemli? <br/>Böyle sefilce yalanlarla alttan alta dedikodular yaymak, Genelkurmay’a hesap sormaktan daha kolay mı geliyor size?<br/>Askerle uzlaşmak için iftira atmaya da mı razısınız? <br/>Ortada hesabı verilemeyen bir baskın ve on yedi ölü çocuk var, böyle karalamalarla, kaypak imalarla, yalanlarla bunun üstünü örtemezsiniz. <br/>Genelkurmay’ın gözüne girebilmek için bu yalanları uyduruyorsanız size acırım. <br/>Siz, gidin de Genelkurmay’a sorun o belgelerin “kaynağı” ne diye. <br/>Biz, gazetede yayınladığımız bütün görüntüleri, Genelkurmay Askerî Savcılığı’nın talebi üzerine Genelkurmay’a gönderdik. <br/>O belgelerin, görüntülerin, raporların hepsi “Türk malıdır”. <br/>Genelkurmay’a gönderdiğimiz gibi isteyen herkese de o görüntüleri veririz. <br/>Bakarlar, görürler. <br/>Kendimizi çok fazla ciddiye alma gülünçlüğüne düşmeyiz ama Taraf Gazetesi’nin şu sırada devlet tarafından çok yakın bir şekilde izlendiğini tahmin etmek için fazla bir akla ihtiyaç yok. <br/>Bizim nasıl gazetecilik yaptığımızı biliyorlardır. <br/>Peki, bunu bilmelerine rağmen neden “başbakanın çok yakını” böyle bir çürütmeciliğe sapıyor, böyle yalanlar uydurup yayıyor? <br/>Hem kim bu “başbakanın çok yakını”? <br/>Başbakanın bu kadar yakınında olan yalancı kim? <br/>Bu yalanları “başbakanın emriyle” mi yayıyor? <br/>Kendi başına mı uyduruyor bunları? <br/>Hesabı ne, amacı ne? <br/>Başbakan dürüst biriyse, ya açıkça çıkıp “evet, ben söyledim gazetenin belgeleri yabancı servislerden aldığını, işte bunlar da iddiamın kanıtı” desin... <br/>Ya da “yanındaki” yalancının kimliğini açıklasın. <br/>Ya da, Can Dündar, hiç tahmin etmem ama, söylenmemiş cümleleri söylenmiş gibi yazdıysa bunu belirtsin. <br/>Böyle Bizans usulü çürütmeciliklerle gerçeklerin üstünü örtemezler. <br/>Siyasi iktidarın görevi, o 17 çocuğun nasıl öldüğünü ortaya çıkartmak... <br/>Yalanlar yayarak bu facianın üstünü örtmek değil. <br/>Biz açık, net ve dürüstüz. <br/>Şimdi başbakan da dürüstçe davransın. <br/>O “yakının” kimliğini ve amacını açıklasın. <br/>Sonra da cesareti yetiyorsa, bizim sorduğumuz soruyu bir de kendisi sorsun: <br/>O 17 çocuk neden öldü?</div>

Kaynak: [taraf.com.tr](http://www.taraf.com.tr:80/makale/2635.htm), [web.archive.org (arşiv bağlantısı)](http://web.archive.org/web/20100428041945/http://www.taraf.com.tr:80/makale/2635.htm)
