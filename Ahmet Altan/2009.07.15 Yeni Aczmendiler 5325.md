# Yeni Aczmendiler

*Ahmet Altan 15.07.2009*

<div class="taraf_structure_2col_1zq">
<div class="margen_n">



 <p>Türkiye’yi karmakarışık etmeye yüz kişi yeter. <br/><br/>Biz bunun en iyi örneğini 28 Şubat’ta gördük. <br/><br/>Siyah cübbeler giyen, siyah kukuletalar takan, siyah sakallı, elleri sopalı yüz “Aczmendi”yi şehir şehir dolaştırıp “irtica geliyor” korkusu yaratmayı başarmışlardı. <br/><br/>28 Şubat’ın harcında Aczmendiler’in epey rolü vardır. <br/><br/>O zamanki hükümet de “dinî hassasiyet” nedeniyle bu oyunu açığa çıkarmaya cesaret edememişti. <br/><br/>Ödlekliğinin bedelini ağır ödedi. <br/><br/>En çok ezilenler de “dinî hassasiyete” önem verenler oldu. <br/><br/>Eğer o zaman dindarlar bu oyuna karşı çıksalardı, “dinî hassasiyetlerin” eli sopalı yüz kişiye bırakılmayacak kadar ciddi bir konu olduğunu söyleselerdi bu tuzağa düşmezlerdi. <br/><br/>Şimdi bu tuzaklı oyunların yeniden denendiğini görüyoruz. <br/><br/>Darbecilere yargı yolu açılıyor, Ergenekon’un kolu kanadı kırılıyor, Avrupa yolunda önemli adımlar atılıyor. <br/><br/>Ülkede bir rahatlama ve özgürlük havası esmesi için gerekli ortam hazırlanıyor. <br/><br/>Tam bu sırada karşımıza yüz kişilik yeni bir grup çıkıyor. <br/><br/>Muhsin Yazıcıoğlu’nun “esrarengiz” bir kazada hayatını kaybetmesinden sonra hareketlenen Alperenler isimli örgüt, şimdi aynı “ürküntüyü” yaratmaya çabalıyor. <br/><br/>Daha önce onlardan biri Rasim Ozan Kütahyalı’ya saldırmış, bu saldırıdan sonra partisi tarafından bir üst göreve atanarak ödüllendirilmişti. <br/><br/>Fazla bir ses çıkmamıştı. <br/><br/>Önceki gün de aynı adamın liderliğindeki bir grup Topkapı Sarayı’nın bahçesindeki İdil Biret konserini bastı. <br/><br/>Topkapı Sarayı’nda “kutsal emanetler” varmış, oranın bahçesinde içki içilmezmiş. <br/><br/>Konuştuğum “aklı başında” dindar bir genç de, bu “görüşün” doğru olduğunu, kutsal değerlere saygı gösterilmesi gerektiğini söyledi. <br/><br/>Bu, olay çıkarmak için kullanılmış bir bahane. <br/><br/>Birincisi, Topkapı Sarayı “kutsal bir mekân” değil, para verilip bilet alınarak içine girilen bir müze. <br/><br/>O müzenin içinde bacakları, kolları çıplak binlerce turist dolaşır. <br/><br/>O müzenin içinde yıllarca içki servisi yapılmış bir lokanta vardır. <br/><br/>Topkapı Sarayı ne zaman “kutsal bir mekân” oldu? <br/><br/>Evet, “kutsal emanetler” var o müzenin içinde, kimse de gidip o bölümde içki içmeye kalkmıyor. <br/><br/>Orası gereken saygıyı görüyor zaten. <br/><br/>Müzenin bahçesiyle “kutsal emanetlerin” ne alakası var? <br/><br/>Ayrıca o “kutsal emanetlerin” biraz ötesinde de Aya İrini denilen bir kilise bulunuyor ve orada yıllardır konser veriliyor. <br/><br/>Bütün bunlardan da geçtim... <br/><br/>Topkapı Sarayı denilen yerin içinde “harem” var. <br/><br/>O haremde padişahların kadınları çırılçıplak içine atıp âlem yaptığı “havuzlar” var. <br/><br/>“İçoğlanlara” ait bölümler var. <br/><br/>Halife olan padişahların bizzat kendileri o sarayın içinde içki içer, âlem yapar, içoğlanlar barındırırlardı. <br/><br/>Halifelerin “kutsal” bulmadığı bir mekânı 2009 yılında aniden “kutsal” ilan etmek, konserde içki içiliyor diye baskın yapıp “şerefsizler” diye bağırmak nereden çıktı? <br/><br/>Din vurgulu bir gazete tahrik ediyor, yüz tane adam da gidip konser basıp olay çıkarıyor. <br/><br/>Allahtan Kültür Bakanı Ertuğrul Günay gereken tepkiyi gösterip, konser basanların “ilkel yaratıklar” olduğunu söyledi. <br/><br/>Alperenler hiç çekinmeden bakanı da “tehdit” ettiler. <br/><br/>Bir iki sol kökenli AKP’li dışında AKP yönetiminden ses çıkmadı. <br/><br/>AKP yönetimi içkiden hoşlanmayabilir, konserden de hoşlanmayabilir ama birilerinin bunlara “zorbalıkla” engel olmaya çalışmasına ses çıkarmazlarsa... <br/><br/>AKP’nin ve dindarların yaşam tarzından hoşlanmayarak tankları sokaklarda dolaştıran andıççılardan, muhtıracılardan, darbecilerden ne farkları kalır? <br/><br/>AKP’liler müze bahçesinde içki içmeyi “gâvurluk” olarak görüp barbarlık karşısında sessiz kalırlarsa, belediye kuruluşlarında içki içilmemesini “irtica” olarak görüp demokrasiyi dinamitlemek isteyenlerden nasıl ayrışırlar? <br/><br/>İki zorbalık karşılaşır o zaman ve silahı daha fazla olan kazanır. <br/><br/>Bu tür zorbalıklar, eninde sonunda silahı sahneye çıkarmak isteyene yarar. <br/><br/>En başından “zorbalığın” her türünü kesin bir şekilde durdurmazsanız sonuç herkes için hüsran olur. <br/><br/>Önemli olan “zorbalığı” hayatımızdan çıkarmak. <br/><br/>Herkesin hayatını özgürce yaşamasına olanak verecek iklimi yaratmak. <br/><br/>Alperenler, aynen Aczmendiler gibi, dehşet yaymaya yönelik eylemler yapıyorlar. <br/><br/>Ben Kütahyalı’ya saldırı gerçekleştiğinde de söylemiştim bu tür saldırıların önünün hemen kesilmesi gerektiğini. <br/><br/>O zaman gereken refleksi göstermedi hükümet. <br/><br/>Şimdi de Günay dışında pek tepki göstermiyorlar. <br/><br/>Yıllarca bu oyunları izlemiş tecrübeli bir Türkiye vatandaşı olarak yeniden söylüyorum. <br/><br/>Hemen tedbir alınmazsa Alperenler yeni olaylar çıkaracaklar. <br/><br/>Bu olayların sınırının ne olacağını şu anda bilemeyiz ama pek hayırlı bir iş olmayacağı açıkça görülüyor. <br/><br/>Adam dövmek, konser basmak derken iş kan dökmeye kadar gider. <br/><br/>Bu yol, o yol. <br/><br/>Bu ülkenin gerçek dindarları, 28 Şubat’ın taşlarının böyle döşendiğini unutmasınlar. <br/><br/>O yolu yeniden açmaya çalışanlar var. <br/><br/>Aynı yollardan geçmekte olduğunuzu, o yollara kan döküldüğünde mi anlayacaksınız?</p>
<br/>
<br/>
<br/>



<br/>


<div id="taraf_not">
</div>

</div>


</div>
