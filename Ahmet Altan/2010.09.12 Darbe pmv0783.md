# Darbe

*Ahmet Altan 12.09.2010*

<div class="yazi"><p>İnsanın kendi kaderini belirleme imkânına sahip olduğu anlar çok fazla değildir.</p>
<p>Bana sorarsanız hayatın en acıtıcı gerçeği de budur.</p>
<p>Kendimize ait bir hayatı, başkasına ait kararlarla yaşamak.</p>
<p>Belki de bu yüzden, bütün insanların kendi hayatlarını kendi kararlarıyla belirleyebilecekleri bir dünya isterim hep.</p>
<p>Bunun mümkün olmadığını da bilirim.</p>
<p>Bir ormanda tek başınıza yaşarsanız belki böyle mutlak bir “özgürlüğe” sahip olabilirsiniz.</p>
<p>Orada bile doğanın yasaları sizin iradenizi sınırlar.</p>
<p>Yürüyüşe çıkmak istediğiniz bir gün alabildiğine yağmur yağar mesela.</p>
<p>Toplum içinde yaşadığınızda, başka insanların iradeleriyle çatışır istekleriniz.</p>
<p>Siz bir film izlemek istediğinizde çocuğunuz parka gitmek isteyebilir, siz evde yan gelip yatmak istediğinizde sevgiliniz “hadi biraz dolaşalım” diyebilir.</p>
<p>Kendi küçük hayatınızdaki bu “çelişkileri”, gene de kendi iradenizle yaptığınız tercihler yönetir, sevdiğiniz birisinin isteğini kendi iradenizle kabul edip, onun isteğini gerçekleştirirsiniz.</p>
<p>Bu “minik” teslimiyetlerinizde sevdiğinizi memnun etme “isteği” gene de size ait bir istektir.</p>
<p>Oradaki kararınızda kendi “iradenizin” payı vardır.</p>
<p>Yaşadığınız toplumla ilgili kararlarınızda da çatışmalar ve sınırlamalarla karşılaşırsınız.</p>
<p>Toplumun içinde gruplar vardır ve sizin isteklerinizi paylaşan grubun tercihi diğerleri tarafından kabul görmez.</p>
<p>Onlar daha kalabalıksa onların dediği olur.</p>
<p>Sizin arzularınızın gerçekleşmediği bu noktada bile sizin iradenize bir yer ayrılmıştır, “daha kalabalık olanın dediğinin yapılması” kuralını siz kendi iradenizle kabul etmişsinizdir.</p>
<p>Kaderinizi ve yaşama biçiminizi belirleme “yönteminde” sizin bir payınız bulunur.</p>
<p>Neyin yapılacağına sizin istekleriniz doğrultusunda karar verilmemiş olsa bile, neyin yapılacağına karar verme mekanizmasında siz de yer almışsınızdır.</p>
<p>Söz hakkınızı kullanmışsınızdır.</p>
<p>Yaşadığınız toplumda sizin isteklerinizin gerçekleşmemesi, istediğiniz bir toplumu yaratamamanız “sıkıcıdır” ama “aşağılayıcı” değildir.</p>
<p>Kader sizin talepleriniz doğrultusunda şekillenmese de o kaderin belirlendiği sahnede bulunmak bir tesellidir.</p>
<p>Kaybederken bile kaderin belirlenmesinde rol almış olursunuz.</p>
<p>“Aşağılayıcı” olan, sizin “kaderin belirlendiği sahneden” atılmanızdır, kararın size sormadan başkası tarafından verilmesidir.</p>
<p>Onun için diktatörlükler, askerî darbeler, sizin “söz hakkınızı” yok sayan zorbalıklar insanı her şeyden fazla öfkelendirir.</p>
<p>İnsan, her zaman kendi kaderini belirleyemese de, hiç olmazsa o kaderin belirlenmesinde bir “söz hakkı” olsun ister.</p>
<p>Sizin dediğiniz olmasın ama hiç olmazsa “ne diyorsun” diye sorsunlar.</p>
<p>Diktatörlüklerde, size sormazlar.</p>
<p>Söz hakkınızı, varlığınızı yok sayarlar.</p>
<p>“Söz hakkınız” olduğu sürece o toplum içinde bir varlıksınızdır, kendi iradenizin tersine gelişen olaylarda bile sizin iradenizin bir payı bulunur, o “pay” sizi toplumun içinde var eder, sizin “aşağılanmanızı” önler.</p>
<p>Söz hakkınız olduğu bir yerde cümleye “ben” diye başlayabilirsiniz, isteklerinizi söyleyebilmek size “ben” deme hakkını verir, söz hakkınız yoksa “ben” deme hakkınız da yoktur.</p>
<p>İnsanı en aşağılayan durum da onun “ben” deme hakkının elinden alındığı durumdur.</p>
<p>“Sen bir hiçsin, sen yoksun, kendi kaderin hakkında söz söyleyemezsin” diyenler, bu zorbalığı ancak silahla gerçekleştirebilirler.</p>
<p>Darbecileri, zorbaları bir “alçak” yapan da, sizin ona verdiğiniz silahı size karşı kullanması, kalleşçe sizi arkanızdan vurmasıdır.</p>
<p>Silahlı zorbalarla, silahsız kurbanların hesaplaşması kolay değildir.</p>
<p>Ama kader bazen “kurbanlara” da bir şans tanır, onlara hesaplaşma fırsatı bağışlar, kendi kaderini belirleme hakkını onun avucuna bırakır.</p>
<p>Silahlı bir zorba tarafından aşağılanmak ve yok sayılmak ne kadar aşağılayıcıysa, o zorbayla hesaplaşma fırsatını ele geçirip, o zorbayı silahsız bir şekilde yenmek de o kadar zevklidir.</p>
<p>Kadere hükmettiğini hissettiğin andır o.</p>
<p>Kendini, varlığını, iradeni, yeryüzündeki gölgeni somut biçimde gördüğün andır.</p>
<p>Her zaman olmaz bu.</p>
<p>Ama olduğunda, kaderin sana bağışladığı bu büyük imkânın hakkını vermek, bu şansını kullanmak, kaderini kendi eline almak ve bunun alabildiğine tadını çıkarmak gerekir.</p>
<p>Zorba bir alçağa dersini vermekten daha büyük bir mutluluk yeryüzünde az bulunur çünkü.</p>
<p><b><br/>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-darbe-2.htm), [web.archive.org (arşiv bağlantısı)](http://web.archive.org/web/20100914124005/http://www.taraf.com.tr:80/ahmet-altan/makale-darbe-2.htm)
