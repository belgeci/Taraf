# Dünya değişirken DTP

*Ahmet Altan 17.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>İşte şimdi dünya gerçekten değişiyor.</p><br/>
<p>Yeni bir döneme giriyor.</p><br/>
<p>Ve, biz de “yeni” bir aşamaya geçmenin nasıl sancılı ve ürkütücü bir şey olduğunu hep birlikte hem yaşıyor hem izliyoruz.</p><br/>
<p>Biliyorsunuz, insanlık için “yeni” bir döneme geçmek biraz yürümek gibidir, bir adımını ileri attığında öbür adımın hâlâ geridedir.</p><br/>
<p>Globalizmle ilk adımı attı insanlık.</p><br/>
<p>Şimdi arkada kalan adımını da atmaya hazırlanıyor.</p><br/>
<p>Dünya bir yandan bilgi çağına geçiyordu ama “para sahipleri” alışkanlıklarını hemen değiştiremiyorlardı.</p><br/>
<p>Hâlâ eski “usul” yatırımlarını sürdürüyorlardı.</p><br/>
<p>Eldeki parayla “rant” sağlamaya uğraşıyorlardı.</p><br/>
<p>Ve, en büyük rantın olduğu yere akıyordu para.</p><br/>
<p>En büyük rant da her zaman en riskli bölgedir.</p><br/>
<p>Yüzlerce milyar dolar Amerika’daki gayrimenkul piyasasına gitti.</p><br/>
<p>Paralar orada kabardı, şişti.</p><br/>
<p>O sektörün taşıyabileceğinden daha fazla para birikti.</p><br/>
<p>Sonunda da her şey çöktü.</p><br/>
<p>O piyasayla iş yapan bütün kuruluşlar teker teker batıyor şimdi.</p><br/>
<p>Onlarla ilişkili olan başka şirketler de batacak herhalde.</p><br/>
<p>Kapitalizm, dünya yeni bir döneme geçerken, “geçmişte” kalanları kendi vahşi yöntemiyle temizliyor.</p><br/>
<p>Onları ayıklıyor.</p><br/>
<p>Bütün dünyanın canını yakarak yapıyor bunu.</p><br/>
<p>Bu acıtıcı temizlikten sonra her şey durulduğunda, yeni yatırım alanlarına kayacak para.</p><br/>
<p>Yeni alışkanlıklar edinecek.</p><br/>
<p>Eskiyle ilişkisi büyük ölçüde kesilecek.</p><br/>
<p>Aslında siyaset denilen şey, böyle hırpalayıcı büyük değişimleri önceden sezip, insanların bundan çok fazla zarar görmesini engelleyecek önlemler almaktır.</p><br/>
<p>Ama her zaman böyle olmaz.</p><br/>
<p>Çünkü siyasetçiler, gelecekten çok “günle” ilgilenirler.</p><br/>
<p>Gelecekle ilgilenmek daha ziyade “aydınlara” düşer.</p><br/>
<p>Aydınları da pek dinlemez siyasetçiler.</p><br/>
<p>Sonunda da herkes acı çeker.</p><br/>
<p>Bu acı, kaçınılmaz olarak yaşanacak.</p><br/>
<p>Dünya daha epey sarsılır “paranın boynuzları” üstünde.</p><br/>
<p>Sonra sakinleşir.</p><br/>
<p>Yeni çağın eskiyle ilişkisi biraz daha kopar.</p><br/>
<p>Dünya, elbette sadece “parayla” sarsılmıyor.</p><br/>
<p>Paranın yer değiştirmesi, yatırım alanlarının farklılaşması, yeni buluşlar, teknolojiler, sınıfsal hareketlilikler, toplumların yapılarını, ilişkilerini, siyasetlerini de etkiliyor.</p><br/>
<p>Bütün çağ değişirken, bir toplumun yapısının aynı kalması mümkün mü?</p><br/>
<p>Bugün, “paranın” yarattığı depremi izlerken, bu depremin başka alanlarda görünmeyeceğini mi sanıyorsunuz?</p><br/>
<p>Sanırım bizim devletimiz öyle sanıyor.</p><br/>
<p>Hâlâ geçen yüzyıldaki yönetim modelini sürdürme peşindeler.</p><br/>
<p>Baksanıza, Anayasa Mahkememiz yeni bir siyasi parti kapatma davasını görüşüyor.</p><br/>
<p>Böyle geçmişi silip süpürerek ilerleyen bir zaman parçasında, eski alışkanlıklarda ısrar etmek sağlıklı bir sonuç verebilir mi?</p><br/>
<p>Deyin ki DTP’yi kapattılar, ne olacak?</p><br/>
<p>Kürt sorunu buharlaşıp uçacak mı?</p><br/>
<p>Yüzyıldır halledilmeyen meseleler hal yoluna mı girecek?</p><br/>
<p>Hayır.</p><br/>
<p>Daha beter olacak.</p><br/>
<p>Kürtler, onların siyaset yapmasına bile izin verilmediğini, kendilerine ikinci sınıf vatandaş muamelesi yapıldığını düşünecekler haklı olarak.</p><br/>
<p>Bunun sonucu ne olur sizce?</p><br/>
<p>Silahı susturur mu bu?</p><br/>
<p>Silahı, sadece insanların kendi haklarını ve isteklerini özgürce dile getirmeleri, bunun için örgütlenmeleri susturabilir.</p><br/>
<p>Bu ülkenin yıllarca Kürtlere çektirmediği çile kalmadı.</p><br/>
<p>Bütün bunların üstüne 2008 yılında bir kere daha partilerini kapatmak istiyorlar.</p><br/>
<p>Hiç bana bunun hukuki bir süreç olduğunu söylemeyin.</p><br/>
<p>Bu, bal gibi siyasi bir süreç.</p><br/>
<p>Türkiye’yi yönetenler, siyasi gelecek hakkında karar verirken, Amerika’dan başlayıp bütün dünyaya yayılan ekonomik krize iyi baksınlar.</p><br/>
<p>“Geçmişte kalma” diretmesi binlerce insanın geleceğini yok ederken, yüzlerce milyar doların batmasına yol açtı.</p><br/>
<p>Parayı yanlış kullanmanın bir bedeli var.</p><br/>
<p>Siyaseti yanlış kullanmanın da bir bedeli var.</p><br/>
<p>Türkiye bu tür yanlışlarda ısrar ederek bu bedeli ödemek istiyor mu gerçekten?</p><br/>
<p>Üstelik de böyle bir bedel ödememek mümkünken.</p><br/>
<p>Yeni bir çağa geçiyor dünya.</p><br/>
<p>Dünyanın parçası olarak Türkiye de yeni bir çağa geçmek zorunda.</p><br/>
<p>İnsanlığın, “arkada kalan adımı” nasıl sancıyla kaldırdığını gördük.</p><br/>
<p>Türkiye “arkadaki adım” olmakta böylesine diretirse, para dünyasında çekilen acı siyasette de çekilir.</p><br/>
<p>Biz baskıları çok denedik.</p><br/>
<p>Özgür ve eşit olmayı da denesek olmaz mı?</p><br/>
<p>Hayat her şeyi kafamıza vurarak mı öğretmeli?</p><br/>
<p>Birisi vurmadan o kafa çalışmıyor mu?</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1941.htm), [web.archive.org (arşiv bağlantısı)](http://web.archive.org/web/20090905090718/http://www.taraf.com.tr:80/makale/1941.htm)
