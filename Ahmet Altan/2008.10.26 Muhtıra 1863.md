# Muhtıra

*Ahmet Altan 26.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Türkiye’de herkesin sorunu var.</p><br/>
<p>Ama herkes sadece kendi sorununun halledilmesini istiyor.</p><br/>
<p>O kadarla da kalmıyor.</p><br/>
<p>“Başkasının” sorununun halledilmesine de karşı çıkıyor.</p><br/>
<p>Sanırım Türkiye’nin çözümlerinin üstüne kapanan kapının şifresi burada.</p><br/>
<p>Ve, bu şifreyi kırmak çok zor.</p><br/>
<p>Bu şifreyi kırmadan da Türkiye’nin kilitlerini açmak, onu özgürleştirmek, çağdaşlaştırmak, zenginleştirmek, huzurlu ve barışçı bir ülke haline getirmek de neredeyse imkânsız.</p><br/>
<p>Herkesin birlikte özgürleşeceği bir büyük hareket başlatamıyor bir türlü burada yaşayan insanlar.</p><br/>
<p>O zaman da birbirinden kuşkulanan, birbirinden nefret eden köle grupları halinde yaşamayı sürdürüyorlar.</p><br/>
<p>Hayatlarının nasıl çalındığını fark edemiyorlar bile.</p><br/>
<p>Özgür yaşamanın nasıl bir şey olduğunu hiç bilmeyen yetmiş milyon insanız burada.</p><br/>
<p>Tarihimizin hiç bir döneminde gerçekten özgür olamadık.</p><br/>
<p>Belki İkinci Meşrutiyet’in ilk zamanlarında özgürlüğe benzer bir şeyler yaşandı ama onun dışında özleyeceğimiz, bugünle kıyaslayacağımız bir özgürlük dönemi yok.</p><br/>
<p>Hep yasaklarla, baskılarla yaşadık.</p><br/>
<p>Kendi hayatımızla ilgili önerilerimizi söylememize bile izin verilmedi.</p><br/>
<p>Ama unutmayın ki o izni vermeyenler, güçlerini, burada yaşayan insanların birbirine duyduğu kuşkudan ve nefretten aldılar.</p><br/>
<p>Bugün de aynı yerden alıyorlar.</p><br/>
<p>Anayasa Mahkemesi, bu ülkenin insanlarının iradesiyle oluşan Meclis’in elinden anayasa yapma hakkını zorla aldığında ortak bir tepkinin oluşmamasının sebebinin ne olduğunu sanıyorsunuz?</p><br/>
<p>Anayasa Mahkemesi’nin işlediği ciddi suçun görünür hedefinin “türban” olması birçok insanı sessizliğe sevk etti.</p><br/>
<p>Her türlü yasak karşısında en önde yürümesi beklenen gerçek solcularla Alevilerin sessizliği bundan.</p><br/>
<p>Türban özgürlüğünün bir “şeriat” başlangıcı olacağını sanmalarından.</p><br/>
<p>Yarın DTP’nin kapatılması gündeme geldiğinde o zaman da AKP sessiz kalacak.</p><br/>
<p>Alevilerin haklarını konuştuğumuzda Sünniler susacak.</p><br/>
<p>Fikir özgürlüğünden konuştuğumuzda muhafazakârlar “komünizm mi gelecek” diye yüzlerini buruşturacak.</p><br/>
<p>Kürtlerin Kürt olma hakkı söz konusu olduğunda ise “bölünecek miyiz” çığlıklarını duyacağız.</p><br/>
<p>Hepsi birbirinin özgürlüğünü engelleyecek.</p><br/>
<p>Hepsi birbirinin kilidi olacak.</p><br/>
<p>“Efendilerin” ayrıca bir kilit takmasına bile gerek kalmayacak.</p><br/>
<p>Sartre sanki o ünlü sözünü bu ülkede yaşayan insanlar için söylemiş:</p><br/>
<p>“Düşünce özgürlüğü olmaması, insanların düşüncesini söyleyememesi değildir, düşünce özgürlüğünün olmaması insanların düşünememesidir.”</p><br/>
<p>Burada düşünce özgürlüğünü, insanların beyinlerini, okullarla, gazetelerle, televizyonlarla taşlaştırarak yok ediyorlar.</p><br/>
<p>Ortak tehlikeyi değil, sadece birbirlerini görüyorlar.</p><br/>
<p>Birbirlerini çelmeliyorlar.</p><br/>
<p>Böyle devam etmeleri halinde buradaki insanlar kendi başlarına özgürlüklerini elde edemeyecekler.</p><br/>
<p>Ama hayat biraz alaycıdır.</p><br/>
<p>Hem kendi özgürlüklerini isteyen hem de özgürlüklere bizzat kendileri karşı çıkan bu insanlara özgürlüğü bir başka güç getiriyor.</p><br/>
<p>Bu ülkenin dışında bir güç.</p><br/>
<p>Avrupa Birliği.</p><br/>
<p>“Herkes özgür olmalı” diyor Avrupa.</p><br/>
<p>“Benim üyem olmak istiyorsan bütün insanları özgürce yaşayan bir ülke olmalısın.”</p><br/>
<p>Kendi başımıza yaşayacak kadar para kazanamadığımız için onun sözünü istemeden de olsa dinlemek zorunda kalıyoruz.</p><br/>
<p>Ve, bu ülkenin asıl efendilerinin gerçek rakibi de Avrupa oluyor.</p><br/>
<p>Çünkü efendilerimiz bu ülkede yaşanan zulmün bu ülke içinden kırılamayacağını biliyorlar, onun için de bu zulmü kıracak olan Avrupa’ya düşmanlar.</p><br/>
<p>Avrupa Birliği’ne üyelik sürecinin gerektirdiği Ulusal Program Taslağı ortaya çıkınca da jandarma hükümete muhtırayı dayıyor.</p><br/>
<p>Hem de nasıl tehditkâr bir üslupla.</p><br/>
<p>Bir korgeneral, hükümete, “2008 yılı Katılım Ortaklığı Belgesi’nde iç güvenlik hizmetine ilişkin bir husus olmamasına rağmen Taslak Ulusal Programa dahil edilen söz konusu ifade dikkat çekici bulunmaktadır,” diyebiliyor.</p><br/>
<p>Lafa bakın.</p><br/>
<p>“Dikkat çekici bulunmaktadır.”</p><br/>
<p>“Sen Avrupa’nın istediğinden fazla özgürlük istiyorsun, ben bunu fark ettim. Askerî otoriteyi sivil iradeye bağlamaya çalıştığına göre kötü bir niyetin var. Bu da benim dikkatimi çekti.”</p><br/>
<p>Halbuki Avrupa denildiğinde, askerin sivil hükümete itaat ettiği bir yapı akla gelir.</p><br/>
<p>Burada yapılmaya çalışılan da bu.</p><br/>
<p>Şimdi, sivil iradeye tâbi olmamak için hükümete muhtıra veriyorlar, “dikkat çekici bulunmuştur” gibi saygısız ve tehditkâr ifadeler kullanıyorlar.</p><br/>
<p>Bu davranışlar, Türkiye’nin özgürleşmesini engellemeyi amaçlıyor.</p><br/>
<p>Bu halkın zincirleri hiç kırılmasın istiyorlar.</p><br/>
<p>O zincirler kırılacak.</p><br/>
<p>Birbirine düşman edilen halk bu zinciri kıramasa da dünya kıracak bunu.</p><br/>
<p>Ama asıl özgürlük, o zincirlerin kırılması gerektiğini “düşünebilen”, bunu düşünme özgürlüğe erişmiş bir halkın burada yaşaması olacak. </p></font></p>

<br/>


<div id="taraf_not">
</div>

</div>


</div>
