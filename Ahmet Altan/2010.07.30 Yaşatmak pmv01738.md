# Yaşatmak

*Ahmet Altan 30.07.2010*

<div class="yazi"><p>Gediktepe baskınını hatırlıyorsunuz, değil mi?</p>
<p>Hani genç askerler ölmüştü de Başbakan ile Genelkurmay Başkanı çocukların öldüğü mevzileri ziyaret etmişlerdi.</p>
<p>Genelkurmay, bölgeden sorumlu olan tümenin komutanının “kahramanlığını” geçtiğimiz Cuma günü ballandıra ballandıra anlatmıştı.</p>
<p>Onca komutan arasından övmek için Gediktepe bölgesinden sorumlu olan komutanı seçmişlerdi.</p>
<p>Bugün bir faks yayınlıyoruz.</p>
<p>Terörle Mücadele Müdürlüğü’nden Şemdinli Jandarma Komutanlığı’na çekilmiş.</p>
<p>Polis istihbaratı, PKK’nın baskın yapacağı taburu, hatta mevzileri bile bildirmiş.</p>
<p>Sadece, polisin söylediği baskın saatinden “otuz saat” sonra gerçekleşmiş baskın.</p>
<p>Ve, tam da polisin bildirdiği yer basılmış.</p>
<p>Böyle bir “istihbarat” alan bir birlik “baskına” uğrar mı?</p>
<p>“Baskın” denen şey “habersiz”, aniden yapılır.</p>
<p>Böyle üç gün önceden gelen istihbarat raporuna rağmen bir tabur nasıl baskına uğrar?</p>
<p>Nasıl olur da orada on bir asker ölür?</p>
<p>Nasıl olur da “basılacak” olan taburun karşısındaki tepelere PKK katırla 150 kiloluk ağır silahlar çıkartabilir?</p>
<p>Bu, komutanların “geleceğini bile bile” yedikleri kaçıncı baskın?</p>
<p>Genelkurmay bu konularda ya saçma sapan suçlamalar yapıyor bu haberleri veren bizim gazeteyle ilgili, ya da hiç ağzını açmıyor.</p>
<p>Ama konuşması gerekiyor.</p>
<p>Siz nasıl bir ordusunuz?</p>
<p>Nasıl komutanlarsınız?</p>
<p>Niye her seferinde baskının geldiğini bildiğiniz halde askerleri korumak için bir önlem almıyorsunuz?</p>
<p>Amacınız ne?</p>
<p>Hesabınız ne?</p>
<p>Böyle her baskından sonra zavallı askerlerin cenazeleri evlerine büyük törenlerle gönderiliyor, medya PKK’yı lanetleyen haberler yapıyor, Türkler’de PKK düşmanlığı adı altında Kürt düşmanlığı pekişiyor ve ülke kutuplara ayrılıyor.</p>
<p>Bugün, ülkenin kenarına gelmiş gibi gözüktüğü “iç savaşın” alt yapısını bu baskınlar ve bu baskınlarda kurban edilen çocuklar hazırlıyor.</p>
<p>Eğer ordu gerçek bir ordu gibi davransa, istihbaratı ele geçirdikten sonra “caydırıcı” önlemler alsa, PKK baskın yapmaktan vazgeçer, çekilir, çatışma olmaz, çocuklar ölmez ve ülke bu kadar gerilmez.</p>
<p>Niye yapmıyorsunuz görevinizi?</p>
<p>Niye çocukları ölüme bırakıyorsunuz?</p>
<p>Neden ülkeyi bir iç savaş iklimine sokuyorsunuz?</p>
<p>Eğer bu yapılanlar ordunun “ortak kararıyla” gerçekleşmiyorsa, o zaman neden “hatalı” komutanı görevinden almıyor, halka bu “hatayı” açıklamıyorsunuz?</p>
<p>Neden tam aksine davranıyorsunuz.</p>
<p>Dağlıca’da bile bile baskın yiyen komutana madalya veriyorsunuz, Gediktepe’de bile bile baskın yiyen komutanı basın toplantılarıyla övüyorsunuz.</p>
<p>Neden “baskın” yiyen komutanlar sizin için bu kadar kıymetli?</p>
<p>İnegöl’de, Dörtyol’da kabaran düşmanlık bu baskınların üstünde yükseliyor.</p>
<p>BDP’li Kürt yöneticilerin bir kısmı da bu “gerginliği” alabildiğine körüklemeye uğraşıyor, bir çatışma çıkacağını bile bile yüz arabalık konvoylarla Hatay’a gitmeye kalkıyorlar.</p>
<p>Orada saldırıya uğrayan Kürtlere güven verecek bir “politik heyet” göndermek yerine, yüz arabalık bir grup göndermenin anlamı ne?</p>
<p>Allahtan BDP’nin başkanı Selahattin Demirtaş müdahale etmiş de konvoy geri dönmüş.</p>
<p>Kalabalık Kürt ve Türk grupları karşı karşıya gelmemiş.</p>
<p>Bir facia önlenmiş.</p>
<p>Bugün insanları “yaşatmak” için değil “öldürmek” için hareketlenmiş birileri var iki yanda da.</p>
<p>Ve, bu ölümlerin bir salgın gibi bütün ülkeye yayılmasını istiyorlar.</p>
<p>Ölümlerin “salgın” haline gelmesini isteyen Türklerle Kürtler varsa, insanların yaşamasını sağlamak isteyen Kürtlerle Türkler de var.</p>
<p>Hep birlikte hesap sorarsak bu kanlı oyunu bozarız.</p>
<p>Türkler orduya sorsun, “bu baskınları neden önlemiyorsun” diye.</p>
<p>Kürtler de kendi politikacılarına sorsun, “gerginliği kışkırtarak özellikle Batı’da yaşayan Kürtleri neden tehlikeye atıyorsunuz” diye.</p>
<p>Öldürmek isteyenlere karşı “yaşatmak” isteyenler harekete geçmeli.</p>
<p>Soru sormalıyız.</p>
<p>Aksi takdirde, kanlı bir bela çarpacak bu ülkeye.</p>
<p><b>ahmetaltan111@gmail.com</b></p>
</div>

Kaynak: [taraf.com.tr](http://www.taraf.com.tr:80/ahmet-altan/makale-yasatmak.htm), [web.archive.org (arşiv bağlantısı)](http://web.archive.org/web/20100801183746/http://www.taraf.com.tr:80/ahmet-altan/makale-yasatmak.htm)
