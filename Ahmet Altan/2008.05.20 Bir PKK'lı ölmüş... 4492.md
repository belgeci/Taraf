# Bir PKK’lı ölmüş...

*Ahmet Altan 20.05.2008*

<div class="taraf_structure_2col_1zq">
<div class="margen_n">



 <p>Fikirlerimizi, bilinçaltımıza yerleşmiş, varlığından bile belki haberdar olmadığımız inançlarımız belirliyor.<br/>
Bilinçaltımıza kök salmış o inançlar ise genellikle çok küçük jestlerimizde, mimiklerimizde kendilerini gösteriyorlar.<br/>
O küçük işaretler, bizi bazen yüksek sesle söylediğimiz iri laflarımızdan daha fazla ele veriyor.<br/>
Dün, gazetelerden birinde bir haber okudum.<br/>
DTP’li milletvekillerinin, son hava saldırısında öldürülen bir PKK’lının evine başsağlığına gittiğini bildiriyordu.<br/>
?öyle diyordu:<br/>
“Kuzey Irak’taki PKK yuvalarına Türk Silahlı Kuvvetleri’nin düzenlediği hava operasyonunda öldürülenlerden Diyarbakır Silvan İlçesi nüfusuna kayıtlı ‘Vedat Amed’ kod adlı 36 yaşındaki terörist Mehmet Görgin için Kayapınar Belediyesi’ne ait mahalle evinde taziye kuruldu. Örgütün basın irtibat biriminde görevli olduğu belirtilen Görgin’in taziyesine DTP Diyarbakır milletvekilleri Gültan Kışanak, Aysel Tuğluk, Akın Birdal, ?ırnak Milletvekili Sevahir Bayındır, DTP Diyarbakır İl Başkanı Nejdet Atalay, Kayapınar Belediye Başkanı Zülküf Karatekin ile bazı DTP’liler katıldı.”<br/>
Bu haberde açıkça bir suçlama, bir ihbar gözükmüyor.<br/>
Ama beni rahatsız eden bir şey var bu haberde.<br/>
Sanki bilinçaltımızı ele veren bir işaret.<br/>
“Vedat Amed kod adlı 36 yaşındaki terörist Mehmet Görgin için...” diye başlayan cümle bilinçaltımızı yansıtıyor sanırım.<br/>
Siz, ailesine başsağlığına gidilen insanın “terörist” olduğunu söylediğinizde, o minicik kelime, “başsağlığına gidenleri” de bir anda bir suçun parçası, suç ortağı, yasadışı bir iş yapmış biri gösteriveriyor.<br/>
İlk başta anlamıyorsunuz ama “suçlularla” ilgili bir haber okuduğunuz duygusu uyanıyor içinizde.<br/>
Çünkü bu haberi yazan da, basan da, belki farkına bile varmadan “teröristlerin” ailesine başsağlığına gidilmeyeceğine, onların ölse bile “terörist” olduğunu söylüyor size.<br/>
Bu haber tek başına önemli değil ama yansıttığı “bilinçaltı” önemli.<br/>
Belki de bu toplumun en önemli sorunlarından birini ortaya koyuyor.<br/>
Biz birbirimizin “ölülerini” bile affedemiyoruz.<br/>
Büyük bir ihtimalle tek taraflı bir duygu değil bu, benzer duygular Kürtlerde de olabilir.<br/>
Ölülerimizi affedememekteki benzerlik bizi ortak bir hastalığın kurbanları yapıyor.<br/>
Ölüm geldiğinde hayat bitiyor.<br/>
Ama biz hayatın bittiği yerde bile “hayatın içinde oluşan” düşmanlıklarımızdan vazgeçemiyoruz.<br/>
Üstelik Türküyle Kürdüyle biz, “ölülerinizi hayırla yâd edin” diyen bir dinin çocuklarıyız.<br/>
Hayırla yâd edemiyoruz ama.<br/>
Çünkü “karşı tarafın” ölüleri bizim “ölülerimiz” değil, onlar ”düşman” ölüleri.<br/>
Bilinçaltımıza yerleşen o düşmanlığı keskinleştiren inanç, hangi üniformayla ölürlerse ölsünler onların bizim “ölülerimiz”, bizim çocuklarımız olduğunu unutturuyor bize.<br/>
Hepsi de kendilerine göre “kutsal” nedenlerle ölüme giden bu çocuklar, bu ülkenin çocukları.<br/>
Yaşayanları affedemiyoruz...<br/>
Peki, ölüleri de mi affedemiyoruz?<br/>
Bu derece vazgeçilmez, geri dönülmez, iyileşmez bir düşmanlık mı bu?<br/>
Biliyor musunuz, böyle ölümle bile dinmeyen bir kinle yaşayarak hiç birimiz huzura kavuşamayız.<br/>
Bu toplum hastalanır.<br/>
Bu kadar acıdan sonra öfkenin karşılıklı olarak kolayca yatışmayacağını anlayabiliyorum.<br/>
Ama iyileşebilmek, bu kinden, bu nefretten arınabilmek için belki “ölülerimizi affederek” ilk adımı atabiliriz.<br/>
Onlar öldüler.<br/>
Asker çocuklar öldüler, PKK’lı çocuklar öldüler.<br/>
Hiç yaşayamadan öldüler.<br/>
Ayrıldılar aramızdan, kinin, öfkenin, düşmanlığın olmadığı bir başka âleme gittiler.<br/>
Bana sorarsanız hiç olmazsa ölülerimizi bağışlayalım, onları “hayırla” yâd edelim.<br/>
Bir PKK’lı çocuğun yüreği acıyla kavrulan annesiyle babasına bir teselli verebilmek, o hiçbir zaman geçmeyecek kederi hiç olmazsa paylaşabilmek, ölülerimizi affedebilecek yüce gönüllüğe sahip olduğumuzu göstermek için bir vali, bir bakan hatta bir başbakan da o eve başsağlığına gitsin.<br/>
DTP’liler, dağbaşlarında vurulan, elini öperek ayrıldığı annesine bir tabut içinde geri dönen genç askerin annesine gitsinler, elini öpsünler, “acınız acımızdır” desinler.<br/>
Olmaz mı bu?<br/>
Ölülerimizi affedebilmeyi istemek çok mu safça bir istek?<br/>
Bizi ölüleri bile affedemez hale getiren bu korkunç kini çok mu seviyoruz, bu kinden kopmamak için hep birlikte hastalanmaya bile razı mıyız?<br/>
Beni dinlemezsiniz biliyorum ama peygamberinizi dinleyin.<br/>
“Ölülerinizi hayırla yâd edin” diyor.<br/>
“Ölülerinizi affedin” demek değil mi bu?<br/>
Affedin bence o çocukları, onlar artık burada değiller, onlar gittiler ve dönmeyecekler.<br/>
<br/>
07.05.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/553.htm), [web.archive.org (arşiv bağlantısı)](http://web.archive.org/web/20091206061856/http://taraf.com.tr:80/makale/553.htm)
