# Gayrımeşru

*Ahmet Altan 12.12.2012*

<div class="yazi"><p>Generallerin <b>“bin yıl süreceğini” </b>sandığı 28 Şubat, gerçekleri halktan saklayıp ortalığı, özellikle de bankaları talan etmişti.</p>
<p>En büyük soygunlar o dönemde oldu.</p>
<p>Şeffaflık ortadan kaldırıldığı için bir denetim imkânı yoktu.</p>
<p>AKP, bu yaşananlara tepki olarak geldi iktidara.<br/><br/><b>“Yolsuzluklara karşı savaşacağını”</b> söyledi.</p>
<p>Şeffaflık sözü verdi.</p>
<p>Şimdi <b>“AKP’nin 28 Şubat’ında”</b> yeniden generallerin dönemine dönüyoruz.</p>
<p>AKP, devletin harcamalarını parlamentodan saklıyor.</p>
<p>Hâlbuki parlamentonun <b>“icat edilmesinin”</b> nedeni halkın paralarının harcanmasını denetlemektir.</p>
<p>Devletin harcamalarını denetleyemeyen bir parlamento bir <b>“darbeyle”</b> karşılaşmış, işlevini yitirmiş demektir.</p>
<p>AKP, bizim o zamanlar üstünde çok durduğumuz, medyanın <b>“dalkavuk”</b> kanadının ise hiç aldırmadığı bir yasayla, parlamento adına devleti denetleyen Sayıştay’ın yetkilerini budamıştı.</p>
<p>Bu yasayla, devletin harcamalarını halktan kaçırmıştı.</p>
<p>O Sayıştay yasasının çıkmasından sonra halk devletin içindeki harcamaları, o harcamaların gerekli olup olmadığını hiç bilemeyecekti.</p>
<p>Tam bir talan yasasıydı o.</p>
<p>AKP <b>“çoğunluğuna”</b> dayanarak, Sayıştay’ı, dolayısıyla da parlamentoyu devreden çıkarmış, AKP iktidarının harcamalarını halkın denetlemesini imkânsızlaştırmıştı.</p>
<p>Parlamentonun <b>“varlık nedenine”</b> aykırı bir yasa geçirmişti.</p>
<p>AKP o karanlık perdenin arkasında neler karıştırıyorsa, <b>“denetim yetkisi”</b> kuşa çevrilmiş bu Sayıştay’ın raporlarını bile parlamentoya vermedi bu yıl.</p>
<p>Cumhuriyet tarihinde ilk kez Sayıştay bütçesi, Sayıştay raporları parlamentoya sunulmadan görüşüldü.</p>
<p>Ümit Aslanbay’ın çarpıcı haberinde detaylarıyla anlatıldığı gibi <b>“kuşku uyandıran”</b> ve yasaya aykırı bir iş yapıldı.</p>
<p>AKP iktidarı, Sayıştay raporlarını neden saklıyor?</p>
<p>Neden harcamaları halktan gizlemek için o yasayı çıkardı?</p>
<p>Neden devletin içinde şeffaflığı yok etti?</p>
<p>Şimdi neden o kuşa çevrilmiş yetkilere rağmen hazırlanan raporları parlamentoya sunmuyor?</p>
<p>AKP, hangi güçle parlamentoyu yok sayıyor?</p>
<p>Sayıştay raporlarını parlamentoya vermemek, parlamentoyu yok saymaktır çünkü.</p>
<p>Ağır bir suçtur.</p>
<p>AKP yönetiminde, aynen 28 Şubatçı generallerde gördüğümüz korkunç bir güç sarhoşluğu, <b>“iktidar hiç bitmeyecek”</b> inancı ve <b>“istediğim kadar suç işleyebilirim bana kimse dokunamaz”</b> körlüğü var.<br/><br/><b>“Yeni yasa çıkardık, harcamaların halka ve parlamentoya sunulmasına kısıtlamalar getirdik, Sayıştay o kısıtlamalara uyamadığı için raporlar gecikti”</b> diyorlar.</p>
<p>Bu doğru ve haklı bir açıklama değil.</p>
<p>Bir kere, o yasa çıkmadan önceye ait raporlar hangi hukuk mantığıyla değiştiriliyor?</p>
<p>O <b>“hukuksuz yasa”</b> haziranda çıktı, hazirandan öncesine ait raporlar niye yok?</p>
<p>Hazirandan bu yana altı ay geçti, altı ayda Sayıştay hiç mi rapor hazırlayamadı ki hiçbir raporu parlamentoya sunmuyorlar?</p>
<p>AKP, halktan bir şeyler saklıyor.</p>
<p>Parayla ilgili bir şeyler.</p>
<p>Kuşkulu bir şeyler.</p>
<p>Şeffaflığın olmadığı yerde dürüstlük tehlikeye girer.</p>
<p>Birisi şeffaflığın üstüne <b>“şal örtüyorsa”</b>, bunu <b>“dürüst”</b> amaçlarla yapmama ihtimali çok yüksektir.</p>
<p>Harcanan para bizim para.</p>
<p>AKP’nin <b>“kendi parasından”</b> söz etmiyoruz, burada bahsettiğimiz halkın parası, insanların emekleriyle kazandığı paralar.<br/><br/><b>“Paralarımızı ne yapıyorsunuz”</b> diye sorma hakkına sahibiz, bu bizim en kutsal ve en vazgeçilmez haklarımızdan biri.</p>
<p>28 Şubatçı generaller bu hakkımızı <b>“silahlarıyla”</b> gasp etti.</p>
<p>AKP, bu hakkımızı <b>“çoğunluğuyla”</b> gasp ediyor.</p>
<p>Kendisine oy veren insanları, <b>“şeffaflık”</b> vaat ettiği o seçmen kitlesini de alabildiğine kandırıyor.</p>
<p>Sayıştay’ın raporlarının <b>“elden geçirilmediğini”</b>, bazı gerçeklerin hasıraltı edilmediğini nereden bileceğiz?</p>
<p>Yolsuzluk olmadığını nereden bileceğiz?</p>
<p>Gerçeklerin saklanmadığını nereden bileceğiz?</p>
<p>AKP yasaları değiştirip şeffaflığı yok ediyor, halkın parasını bir karanlık içinde harcama yetkisini ele geçiriyor, bu da yetmiyor, o karanlığın içinden gözükebilecek gerçekleri bile parlamentodan kaçırıyor.</p>
<p>AKP yönetimi son zamanlarda fazlasıyla 28 Şubatçı generallere benzedi.<br/><br/><b>“Andıçlamaya”</b> varana kadar taklit ediyor onları.</p>
<p>Büyük teyzem <b>“iyi şeylere heves edin”</b> derdi.</p>
<p>Ben de AKP’lilere dostça aynı tavsiyede bulunuyorum, <b>“iyi şeylere heves edin”</b>.</p>
<p>28 Şubatçıların şu anda nerede olduklarını hiç unutmayın.</p>
<p>Onlar da iktidardayken akıbetlerinin öyle olabileceğine hiç inanmamışlardı.</p>
<p>Hiç unutmayın, aynı yoldan geçen, aynı yere varır.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-gayrimesru.htm), [web.archive.org (arşiv bağlantısı)](http://web.archive.org/web/20131107152917/http://www.taraf.com.tr/ahmet-altan/makale-gayrimesru.htm)
