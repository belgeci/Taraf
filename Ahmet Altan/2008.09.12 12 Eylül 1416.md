# 12 Eylül

*Ahmet Altan 12.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Biz öyle bir tarih istiyoruz ki orada hep biz haklı olalım, hep biz güçlü olalım, hep biz muhteşem olalım.</p><br/>
<p>Öyle olmadığımız zamanları ve olayları hafızamızdan silelim.</p><br/>
<p>Hiç konuşmayalım.</p><br/>
<p>Yok farz edelim.</p><br/>
<p>O olaylardan bahsedenlere de öfkelenelim.</p><br/>
<p>Herhalde yeryüzündeki birçok ulusun buna benzer talepleri olan çocuksu bir yanı vardır.</p><br/>
<p>Çünkü hâlâ dünyanın her yanında insanların beyinlerini iğdiş etmeye çalışan tarih dersleri okutuluyor.</p><br/>
<p>Ama gelişmiş toplumların, bu çocuksuluğa çok da aldırmadan gerçekleri söyleyen, tartışan “olgun” bir yanı da vardır.</p><br/>
<p>Gelişmişleri gelişmemişlerden ayıran da o olgunluk herhalde.</p><br/>
<p>Elbette o düzeye kolay ulaşılmıyor.</p><br/>
<p>Zihinsel bir acı çekmeyi, gerçekleri kabullenecek cesareti beslemeyi, yüzleşmeyi, üstesinden gelmeyi öğrenmek gerekiyor.</p><br/>
<p>Zaten olgunluk dediğiniz nedir ki?</p><br/>
<p>“Acının” haddesinden geçmeden olgunlaşmak mümkün mü?</p><br/>
<p>Biz de o entelektüel acıyı çektikten, bu acıyı çekmenin büyümek için şart olduğunu kavradıktan sonra olgunlaşacağız.</p><br/>
<p>O yolda da ilerliyoruz zaten.</p><br/>
<p>Ama çok küçük adımlarla.</p><br/>
<p>Bırakın derin geçmişi...</p><br/>
<p>Daha otuz yıl önceki 12 Eylül rezaletini içimizde halledemedik.</p><br/>
<p>Daha siyaset kurumumuz, ülkeyi perişan eden bu darbeyle hesaplaşmadı.</p><br/>
<p>Hâlâ bu darbenin getirdiği saçma sapan yasalarla yönetiliyoruz.</p><br/>
<p>12 Eylül’ün yasalarını bile değiştiremediler.</p><br/>
<p>Darbe ürünü Seçim Yasası, Siyasi Partiler Yasası hâlâ dimdik ayakta bu ülkede.</p><br/>
<p>12 Eylül’den önce bir kan banyosundan geçtik.</p><br/>
<p>Günde yirmi kişi ölüyordu.</p><br/>
<p>Sonra birden bıçakla kesilir gibi kesildi ölümler.</p><br/>
<p>Şimdi siz Susurluk’u ve Ergenekon’u gördükten sonra 12 Eylül öncesinde yaşananlardan hiç kuşku duymuyor musunuz?</p><br/>
<p>Aynı tabancanın sabah bir solcuyu, öğleden sonra bir sağcıyı öldürmüş olması hiç mi aklınızı kurcalamıyor?</p><br/>
<p>12 Eylül’ün darbeci generallerinin Amerika’yla ilişkilerini hiç mi merak etmiyorsunuz?</p><br/>
<p>Bizim siyasilerin bu konulara hiç girmemesi dikkatinizi çekmiyor mu?</p><br/>
<p>Merkez medyanın 12 Eylül’le hesaplaşmak bir yana bu darbeye sahip çıkan yayınları sizi irkiltmiyor mu?</p><br/>
<p>Baksanıza, 2008 yılında bizim parlamentonun sitesine 12 Eylül hakkında neler yazıyorlar?</p><br/>
<p>Böyle bir parlamento, geçmişle hesaplaşabilir mi?</p><br/>
<p>Darbelerin hesabını sorabilir mi?</p><br/>
<p>Korkar ve susar.</p><br/>
<p>Korkup sustuğu için de yeni darbeler planlanır.</p><br/>
<p>Yeni çeteler oluşur.</p><br/>
<p>Burada darbe, cezası olan bir suç değil ki...</p><br/>
<p>Yaparsan başarılısın, devletin tepesine kurulur oturursun.</p><br/>
<p>Beceremezsen de kimse sana bir şey demez.</p><br/>
<p>İşte geçmişle hesaplaşmak bunun için önemlidir.</p><br/>
<p>Geçmişi görmeyi ve anlamayı öğrendiğinde, geçmişin tekrarını da önlersin.</p><br/>
<p>Eğer bu ülke 31 Mart vakasını ciddi bir biçimde tartışabilmiş olsaydı, büyük bir ihtimalle biz bugün “laik-şeriatçı” türü bölünmeler yaşamıyor olacaktık.</p><br/>
<p>Bu tür “bölünmelerin” nasıl yaratıldığını, ortaya çıktığını anlamış olacaktık.</p><br/>
<p>İttihatçıların yapmış olduklarını çocuklarımıza açıkça öğretebilseydik, İttihatçı geleneğinin hep aynı oyunları tekrarlamasını engelleyebilecektik.</p><br/>
<p>Yapmadık.</p><br/>
<p>Sadece övündük.</p><br/>
<p>Yenilgilerimizin suçunu başkalarına yükledik.</p><br/>
<p>Günahlarımızın üstünü örtüp inkâr ettik.</p><br/>
<p>Hiçbir suçluyu cezalandırmadık.</p><br/>
<p>Geldiğimiz nokta burası.</p><br/>
<p>Bir askerî darbeyi öven Meclis...</p><br/>
<p>Darbelerle yüzleşemeyen bir siyaset kurumu...</p><br/>
<p>Darbecileri alkışlayan bir medya...</p><br/>
<p>Gerçeklerden korkan bir toplum...</p><br/>
<p>Ve, Avrupa’nın en fakir ülkesi.</p><br/>
<p>Bunları alt alta dizip baktığınızda, bunların arasında bir bağ olabileceğinden hiç kuşkulanmıyor musunuz?</p><br/>
<p>İsterseniz geçmişle yüz yüze gelmekten kaçınabilirsiniz...</p><br/>
<p>Geçmişin hoşunuza gitmeyen kısımlarını görünce gözlerinizi kapatıp, onu size gösterene kızabilirsiniz...</p><br/>
<p>Bunu yapabilirsiniz...</p><br/>
<p>O zaman da, sürekli geçmişin günahları içinde yaşarsınız.</p><br/>
<p>2008 yılında darbelere hoşgörüyle bakan bir parlamentonuz olur.</p><br/>
<p>Bununla da övünecek misiniz?</p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
