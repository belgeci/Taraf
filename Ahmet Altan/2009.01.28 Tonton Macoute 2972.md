# Tonton Macoute

*Ahmet Altan 28.01.2009*

<div class="yazi">Şöyle diyordu, “ben bu ülkenin bayrağıyım, benim düşmanım anavatanın da düşmanıdır.” <br/>Adı Francois Duvalier idi. <br/>Haiti’nin diktatörüydü. <br/>Eski bir doktor olduğu için, doktorluk günlerinde onu seven hastaları ona “Papa Doc” adını takmışlardı. <br/>Hep o isimle anıldı. <br/>Halkı onun bir “woodoo” büyücüsü olduğuna da inanıyordu. <br/>Gizli bir polis teşkilatı kurmuştu. <br/>“Tonton Macoute,” diyordu halk bu örgüte. <br/>Haiti dilinde “çantalı amca” gibi bir anlamı vardı.<br/>Çocukları korkutmak için uydurulmuş eski bir efsaneden geliyordu bu isim. <br/>Geceleri “çantalı amca” sokaklarda dolaşır, evine gitmemiş çocukları çantasına sokardı. <br/>Bir daha o çocukları kimse görmezdi. <br/>Tonton Macoute teşkilatı da diktatörün muhaliflerini alıp götürürdü. <br/>Onları bir daha gören olmazdı. <br/>Binlerce adamı işkencelerle öldürdüler. <br/>Sokaklarda vurdular. <br/>Sonra Duvalier’in oğlu geçti onun yerine. <br/>Tonton Macoute, onun döneminde de “görevine” devam etti. <br/>İnsanları öldürdü. <br/>Dünyanın en “lanetli” örgütlerinden biri olarak tanındılar. <br/>Kanlı bir şöhretleri vardı. <br/>Neşe Düzel’in itirafçı Aygan’la yaptığı konuşmayı okurken aklıma hep bu örgüt geldi. <br/>JİTEM de insanları alıp götürüyordu. <br/>Bu örgütün aldığı insanların hepsi öldürülüyordu. <br/>Boğuluyorlar, vuruluyorlar, yakılıyorlar, çukurlara atılıyorlardı. <br/>Tonton Macoute, Haiti gibi köksüz bir Latin Amerika diktatörlüğünde varlığını sürdürmüştü. <br/>JİTEM, “devlet geleneğine” sahip olmakla övünen, ardında 600 yıllık bir imparatorluğun izlerini taşıyan Türkiye Cumhuriyeti’nde kurulmuştu. <br/>Ne devlet kalmıştı, ne gelenek. <br/>Kürt meselesini insanca, hukuk ve demokrasi içinde çözemeyen yeteneksiz ve vahşi yöneticilerin elinde koca ülke “Papa Doc”un sefil diktatörlüğüne dönmüştü. <br/>Türkiye Cumhuriyeti’nin “medyası” da “Papa Doc”un medyası haline gelmişti. <br/>Cinayetler karşısında susmuşlar, hatta katilleri “kahramanlar” diye selamlamışlardı. <br/>İnsanları alıp hücrelerde enselerinden vurmanın nasıl bir kahramanlık olduğunu sormamışlardı bile. <br/>Bugün de sormuyorlar. <br/>Cinayetlerin bitmesini, katillere hesap sorulmasını isteyenlere “hain” demeye çalışıyorlar. <br/>Papa Doc, nasıl “benim düşmanım anavatanın düşmanıdır” dediyse, bu medya da “katillerin ve cinayetlerin düşmanları bu vatanın düşmanlarıdır” demeye çalışıyor. <br/>Devletin zirvelerine yerleşmiş bazı adamlarla, medyanın bir bölümü neredeyse “vatanı” cinayetle özdeşleştirmeye uğraşıyor. <br/>Ordu, JİTEM’in yaptıklarını sorgulamadığı gibi bu konuda yayın yapanları da “yasaklı” listesine alıyor. <br/>Ortadoğu’nun Haiti’si haline getirmeye çalıştıkları bu ülkede cinayetlerin hesabının sorulmayacağına öylesine eminler ki yer, isim, tarih veren cinayet ihbarlarına dönüp de bakmıyorlar bile. <br/>Yüzlerce, belki de binlerce cinayetten söz ediliyor burada. <br/>Türkiye’yi, Papa Doc’un Haiti’si sandıkları belli ama unuttukları bir gerçek var. <br/>Bu tür suçlar artık “uluslararası” suç sayılıyor. <br/>“Ben kendi halkımı istediğim gibi öldürürüm” diyemiyor kimse. <br/>Diyenler sadece kendi ülkelerinde değil gerektiğinde uluslararası mahkemelerde yargılanıyorlar. <br/>Eğer bir devlet ve onun yöneticileri kendi halkına sahip çıkmazsa, o halka insanlık sahip çıkıyor. <br/>Herkesin herkesten sorumlu olduğu bir dönem bu. <br/>Bu kadar cinayet cezasız kalmaz. <br/>Burası da sonunda gerçek bir devlet olmaya karar verir. <br/>Dünya da buranın gerçek bir devlet olmasını destekler. <br/>Sokaktan adam toplayıp işkenceyle öldürenler, onlara bunun için emir verenler, bu emirlerin uygulanmasına sessiz kalan yetkililer birer birer hukukun önüne çıkartılır. <br/>Göreceksiniz bu olacak. <br/>“Papa Doc medyasının” cinayet ve katil yandaşı tutumları da bunu engelleyemez. <br/>Generallerin JİTEM’e sahip çıkan “jestleri” de bu sonucu değiştirmeye yetmez. <br/>Türkiye, Haiti olmayacak. <br/>Ergenekon davası, bu konudaki en büyük ümit şu anda. <br/>Unutmayın ki JİTEM’in kurucuları da yargılanıyor orada. <br/>Düzel’in bugün de devam eden röportajını dikkatle okuyun. <br/>Bu ülkeye, bu devlete neler yaptıklarını görün, sadece insanları değil ülkeyi ve devleti de öldürdüler. <br/>Türkiye’yi Haiti diktatörlüğüne çevirdiler. <br/>Türkiye’nin “Tonton Macoute”unun kim olduğunu biliyoruz. <br/>Şimdi sıra Türkiye’nin “Papa Doc”unun kim olduğunu bulmakta. <br/>Türkiye’nin Papa Doc’u kim ya da kimler? <br/>İzi sürün. <br/>JİTEM’in arkasında Papa Doc’ları göreceksiniz.</div>
