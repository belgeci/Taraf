# Fotoğrafımı...

*Ahmet Altan 23.08.2009*

<div class="taraf_structure_2col_1zq">
<div class="margen_n">



 <p>Bazı cümleler vardır, okur okumaz bir daha onu unutmayacağınızı bilirsiniz. <br/><br/>Daha sonra Marquez’in de <i>Kırmızı Pazartesi</i> romanında alıp aynen yazdığı <i>Macbeth</i>’teki kralın son anında “beni öldürdüler” diye bağırması gibi... <br/><br/>Lermontov’da, “bildiğim tek şey karanlık ve fırtınalı bir gecede doğdum” diyen adama bilge doktorun “benim bildiğim tek şey ise güzel bir günde öleceğim” demesi gibi... <br/><br/>Danton’un giyotine yatmadan önce cellât Samson’a, “keseceğin bu başı halka göster, bu baş buna değer” demesi gibi... <br/><br/>Böyle cümleleri unutmazsınız. <br/><br/>Galiba beni en çok insanların kaderleriyle ve ölümleriyle ilgili söyledikleri sözler etkiler. <br/><br/>Bizim çok başarılı muhabirlerimizden Tuğba Tekerek’in, aralarında karısının da bulunduğu altı kişiyi öldüren savaş gazisinin köyünden yazdığı haberdeki bir cümleyi okuduğumda da o cümle içimi yakıverdi. <br/><br/>Kocasının yakında kendisini öldüreceğini bilen genç kadın yengesine, kocasıyla birlikte çekilmiş bir fotoğrafını verip, “Şafak beni öldürürse bu resmimizi oğluma ver” demiş. <br/><br/>Öldürüleceğini biliyor. <br/><br/>Katilinin kim olacağını da biliyor. <br/><br/>Ve, oğlu, “katiliyle birlikte yaşadığı mutlu günlerden bir anıyı” saklasın istiyor. <br/><br/>“Beni öldürürse resmimizi oğluma ver.” <br/><br/>Bilmiyorum o ufak oğlana, öldürülen annesiyle “öldüren” babasının birlikte çekilmiş resmini verecekler mi... <br/><br/>O çocuk neler hissedecek o resmi gördüğünde? <br/><br/>Babası, savaşın belasından geçerken sakatlanmış, hem bir kurban, hem bir katil. <br/><br/>Annesi, hiç bilmediği bir savaşın, bedeni yuvarlak çelik mermilerle parçalanmış bir başka kurbanı. <br/><br/>Çocuk da hayata bir kurban olarak başlıyor. <br/><br/>Bu savaş şimdi bitse bile o küçük çocuk için hiç bitmeyecek. <br/><br/>Savaş, onun hayatına damgasını en korkunç biçimde bastı. <br/><br/>Annesi bir ölü, babası bir katil. <br/><br/>“Savaş devam etsin, barış asla olmasın” diyenlerin konuşmalarını dinleyip, yazılarını okudukça hep aynı şeyi düşünüyorum. <br/><br/>Bu insanlar savaşın ne olduğunu biliyorlar mı gerçekten? <br/><br/>Bir kurşunla böbreğinin parçalanmasının ne olduğunu biliyorlar mı, şakağına bir şarapnel parçasının girmesinin ne olduğunu biliyorlar mı, bir havan topuyla kopan bacağının metrelerce öteye savrulmasını görmenin ne olduğunu biliyorlar mı? <br/><br/>Bütün bunları bilerek mi savunuyorlar savaşı? <br/><br/>Bütün bunları bilerek mi “savaş sürsün” diye böyle ahlaksızca tepiniyorlar? <br/><br/>Kaç ailenin hayatının mahvolduğunu biliyorlar mı? <br/><br/>Savaş sürerse kaç ailenin daha hayatının mahvolacağını biliyorlar mı? <br/><br/>Savaşın insanları nasıl çıldırttığını biliyorlar mı? <br/><br/>Savaşın, ölümün, acının gerçek olduğunun farkındalar mı? <br/><br/>Elli bine yakın insan öldü. <br/><br/>Savaştan kendilerine bir çıkar uman, vicdanını kaybetmiş bu savaş çığırtkanlarının sakinleşmesi için daha kaç bin insanın ölmesi gerekir? <br/><br/>Söyledikleri her cümlenin, yazdıkları her kelimenin içine kaç bin ölüyü sığdırdıklarını kavrayarak mı bağırıyorlar böyle “savaş sürsün” diye? <br/><br/>Oy hesaplarıyla, siyaset hesaplarıyla insanların ölümünü savunmak bana ahlaksızca, utanmazca, rezilce bir iş olarak görünüyor. <br/><br/>Bu savaş sürerse kaç kişi daha ölecek? <br/><br/>Kaç kişi daha savaştan çıldırmış olarak dönecek? <br/><br/>Kaç katliam haberi daha yazacağız? <br/><br/>Bunlara aldırmıyorlar mı gerçekten? <br/><br/>Zonguldak’ın bir köyünde altı kişiyi gömdüler. <br/><br/>Bir adamı bir daha çıkmamak üzere hapse koyacaklar. <br/><br/>Bir buçuk yaşında bir oğlan bir daha annesini hiç görmeyecek. <br/><br/>Babasına düşman olmazsa, babasından nefret etmezse ve babasını görmeye razı olursa, onu ancak parmaklıkların arkasından görecek. <br/><br/>Belki görmek bile istemeyecek. <br/><br/>Büyük yengesinde, kendisine bırakılmış bir resim olacak. <br/><br/>Annesinin, “Şafak beni öldürürse bunu oğlumuza ver” dediği bir resim. <br/><br/>Annesiyle babasını “mutlu” gösteren bir resim. <br/><br/>Büyüdüğünde o resmi ona gösterirlerse ne hissedecek? <br/><br/>“Bu annen” diyecekler, “bu da baban”, “baban anneni öldürdü.” <br/><br/>Neler yaşatıyoruz biz bu insanlara? <br/><br/>Ne acılar yaşatıyoruz? <br/><br/>Niye yapıyoruz bunu? <br/><br/>İhtiyar iki politikacının politik hesaplarıyla, insanlardan nefret eden birkaç yazarın kirli öfkeleri yüzünden mi? <br/><br/>Bu adamlar için mi öldürteceğiz bu genç insanları? <br/><br/>Hep savaş, hep kan, hep ölüm, hep acı mı olacak? <br/><br/>Bu sefillerin insanları öldürtmelerine bu toplum izin vermeyecek. <br/><br/>Barışın umudu bile insanları sevindiriyor. <br/><br/>O umudu ve sevinci hissediyorsunuz. <br/><br/>Bencil ihtiyarlarına inat bu toplum gençlerini kurtaracak. <br/><br/>Kimse dağlarda, mevzilerde, karakollarda, barınaklarda ölmeyecek, ölüm haberleri verilmeyecek annelere. <br/><br/>İnsanları savaşlarda çıldırtmayacağız. <br/><br/>Hep savaşı anlatan, hep ölümü ve öldürmeyi düşünen gençlerimiz olmayacak. <br/><br/>Küçük oğlanlara, “mutlu günlerde” çekilmiş resimler yadigâr bırakılmayacak. <br/><br/>Ve, “beni öldürürse resmimizi oğluma ver” diyen kadınların vasiyetleriyle içimiz böylesine kanamayacak.</p>
<br/>
<br/>
<br/>



<br/>


<div id="taraf_not">
</div>

</div>


</div>
