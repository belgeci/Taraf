# Temel çelişki

*Ahmet Altan 04.02.2009*

<div class="taraf_structure_2col_1zq">
<div class="margen_n">



 <p>Benim gençliğimde solcuların en önemli tartışması “temel çelişkinin” ne olduğu üzerineydi. <br/>Aslında bu tartışmanın bütün toplumu kapsayacak biçimde yaygınlaşmaması bence Türkiye için ciddi bir eksiklik oldu. <br/>Toplum çok önemli bir bakış açısından yoksun kaldı. <br/>O zamanlarda solcular en belirgin biçimde iki değişik “temel çelişki” anlayışı etrafında kümelenmişlerdi. <br/>Ana soru şuydu: <br/>“Temel çelişki işçi sınıfı ile burjuva sınıfı arasında mıdır yoksa emperyalizmle milli güçler arasında mı?” <br/>Bugün, sınıfların, dünyanın, teknolojinin geçirdiği değişimleri kabul etmekte ve algılamakta zorluk çeken solcuların bir kısmı yeryüzünde de Türkiye’de “temel çelişkiyi” hâlâ bu iki çatışmadan birinde bulma eğiliminde tartışmalarını sürdürürler. <br/>Teknolojinin ilerleyerek robotları keşfedip “insan gücünü” fabrikalardan çıkarması “işçi sınıfını” da pratikte yok olma sürecine soktu. <br/>Bu çok önemli bir adımdı. <br/>İnsanın, daha mükemmele doğru gelişerek, “bedeniyle” değil “aklıyla ve yaratıcılığıyla” üreteceği bir döneme geçmesi tarihî bir dönüşümdü. <br/>Ama bazı solcular, tarifleri itibariyle geleceğe dönük ve ilerici olmak zorundayken bunun aksine “geçmişe âşık” olup, tarihî gerçekler sonucunda kaybolan bir sınıfın “kayboluşuna” ağıt yakmayı bir “solculuk” anlayışı olarak sürdürürler. <br/>Siyasetin içinde “folklorik” bir renk olarak kalmaktan zevk alırlar. <br/>Kimseye de bir zararları yoktur, kendi aralarında tartışıp, kendileri gibi düşünmeyenlerin “gerici” olduğunu sanma hazzını bir tür zihinsel uyuşturucu gibi kullanırlar. <br/>“Emperyalizmle milli güçler arasındaki” çatışmayı “temel çelişki olarak” görenlerin önemli bir kısmı ise solculuğu iyice “yerelleştirip” faşizme doğru kaydı. <br/>“Emperyalist” denilen gelişmiş Batı ülkelerinin artık “gelişmemiş ülkelerin” doğal kaynaklarını “sömürüp” onları “fakir” bırakmasının mümkün olmadığını göremediler. <br/>Bilgisayarlar, optikler, lazerler üreten bir teknolojiye sahip olan ülkeler, “sömürüp fakirleştirmeye” uğraştıklarında, kendi mallarını, laptoplarını, ipodlarını, robotlarını satacak “pazarları” yok ederler. <br/>Bunun için de o “pazarları” geliştirmek zorundadırlar. <br/>O yüzden, gelişmiş dünya, gelişmemiş olanlara “siz de gelişin” diyor. <br/>“Siz de gelişin, zenginleşin, ürettiğimiz malları alabilecek düzeye gelin.” <br/>Benim çocukluğumda “toplu iğne bile üretemiyoruz” diye yakınan bir ülkenin bugün dünyaya araba, televizyon, buzdolabı ihraç edebilecek düzeye gelmesi bu değişimin sonucudur. <br/>Eski “emperyalistlerin” bugün Türkiye’ye “daha fazla demokrasi olsun ülkenizde, insan haklarına riayet edin, eğitime, sağlığa önem verin” diye baskı yapmasının ana nedenlerinden biri “gelişmiş” ülkelere olan ihtiyaçlarındandır. <br/>Bu değişim, “eski emperyalistleri” Türkiye’de “demokrasi isteyen” güçlere dönüştürürken, Türkiye’deki eski solcuların önemli bir kısmı da “gelişmiş ülkelere” karşı çıkma adına onların önerdiği “demokrasiye” de karşı çıktılar. <br/>“Milli güç” olarak “orduyu” benimsediler. <br/>“Darbe savunucusu” solcularla, “demokrasi isteyen emperyalistler” gibi mizahi bir sonuç çıktı ortaya. <br/>Ama bu Türk usulü siyasal mizahın hayata yansıması “sol” görünüşlü darbeci faşistlerin bir bölümünün Ergenekon türü çetelerin içinde yer almasına yol açtı. <br/>Artık benim gençliğimde tartışılan “temel çelişkilerin” hiç biri hayatın içinde yer almıyor. <br/>Almıyor ama bu, hayatımızda “temel çelişki” yok anlamına gelmiyor. <br/>Hayatın her alanında çeşitli güçler arasında “çelişkiler” sürüyor. <br/>İşçi sınıfı yok olmaya doğru gidiyor ama “işçiler” henüz tümden hayattan çekilmediler, hâlâ işçiler var ve işçilerle patronları arasında bir çelişki bulunuyor. <br/>Kürtlerle devlet arasındaki çelişki kanlı bir çatışma halinde varlığını her gün hissettiriyor. <br/>Anadolu zenginleriyle İstanbul zenginleri arasında da “iktidar paylaşımına” dayanan bir çelişki var. <br/>Köylülerle kentliler arasında bir çelişki varlığını sürdürüyor. <br/>Siyasette muhafazakârlarla laikler arasında çelişki en şiddetli biçimiyle kendini gösteriyor. <br/>Değişimden yana demokrat ilericilerle, değişimi “emperyalizmle” bir tutan ulusalcılar arasında tam anlamıyla bir çelişki yaşanıyor. <br/>Yeryüzünde “globalizmden” yana olanlar, “ulus devletten” yana olanların çelişkisi yer alıyor. <br/>Her yerde, her alanda çelişkiler yaşanıyor anlayacağınız. <br/>Ve, bugünde aynı soruyla karşı karşıyayız. <br/>“Temel çelişki” ne? <br/>Yani bunca çelişkili ilişki arasında, değiştirmek ve düzeltmek için hangi “çelişkiye” öncelik tanımalı ve o çelişkiyi gidermek için mücadele etmeliyiz? <br/>Bizim zihinsel mücadelemizin “omurgasını” hangi çelişki oluşturacak? <br/>CHP-AKP çelişkisini hayatın merkezine yerleştiren insanlar da var bu ülkede. <br/>Muhafazakâr-laik çelişkisini en temel çelişki olarak görenler de var. <br/>Globalizm-ulus devlet çatışmasını ana unsur olarak değerlendirenler de var. <br/>Neyin temel çelişki olduğu konusunda vereceğimiz karar, bizi, varlığımızı, kimliğimizi, mücadelemizi belirliyor. <br/>Doğrusunu isterseniz ben Türkiye’de “temel çelişkinin” ordu-toplum çelişkisi olduğuna inanıyorum. <br/>Türkiye, orduyu siyasetin içinden çıkarıp kışlasına geri gönderemezse toplumunu geliştiremeyecek, gelişmiş dünyanın bir parçası olamayacak. <br/>Bugün yargının çalışmasını, siyasetin gelişmesini, demokrasinin kökleşmesini, Türkiye’nin dünyanın saygıdeğer bir parçası olmasını, her ırktan, her dinden vatandaşın bu ülkede eşit muamele görmesini engelleyen güç ne yazık ki ordu. <br/>Ben temel çelişki olarak bunu görüyorum. <br/>Siz neyi temel çelişki görüyorsunuz? <br/>Buna vereceğiniz cevap, dediğim gibi, kimliğinizi ve varlığınızı belirleyecek.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/3864.htm), [web.archive.org (arşiv bağlantısı)](http://web.archive.org/web/20090905091121/http://www.taraf.com.tr:80/makale/3864.htm)
