# Toplanmak

*Ahmet Altan 22.12.2009*

<div class="taraf_structure_2col_1zq">
<div class="margen_n">



 <p>Çok garip bir ülkede yaşıyoruz. <br/><br/>Başbakan Yardımcısı’nı vuracağı kuşkusuyla bir albayla bir binbaşı gözaltına alınıyor. <br/><br/>Kimse şaşmıyor. <br/><br/>Bir yarbay, bir amirale suikast hazırlamakla suçlanıyor, tutuklamak için evine polisler gidiyor. <br/><br/>Yarbay banyoda kendini vuruyor. <br/><br/>Cenazesine Deniz Kuvvetleri Komutanı katılıyor. <br/><br/>Bu yarbay “suçsuzsa” neden tutuklamak için kapısına polisler gönderiyorsunuz, eşini, ailesini acılara boğuyorsunuz, yok suçlu olduğuna dair çok kuvvetli işaretler varsa nasıl oluyor da bir kuvvet komutanı cenazesine katılıyor?<i> <br/><br/>Star</i> gazetesinde Şamil Tayyar, intihar eden albayın ölmeden önce bir oramiralle görüştüğünü, beş-altı kişiyle bir toplantı yaptığını yazıyor. <br/><br/>Kimse bu konuda bir açıklama yapmıyor. <br/><br/>Zaten ordunun açıklama yapması gereken o kadar çok olay var ki, 33 asker, Dağlıca, Poyrazköy, İrtica Eylem Planı, Kafes Planı... Say sayabildiğin kadar. <br/><br/>Genelkurmay Başkanı bunları açıklamak yerine bir savaş gemisinin toplarının gölgesinde tehditkâr konuşmalarla herkesi susturmaya çalışıyor. <br/><br/>Bir yandan da polisin içinde gözaltılar, tutuklamalar sürüyor, üst düzey polis yetkilileri “çetelerle” ilişkili olmakla suçlanıyorlar. <br/><br/>Devletin içindeki gariplikleri böyle uzun uzun anlatabiliriz ama şu birkaç örnek bile durumu göstermeye yetiyor. <br/><br/>Bu devlet nasıl bu hale geldi? <br/><br/>O kadar kolay olacak bir şey değil bu. <br/><br/>Kürt meselesini “silahla ve şiddetle” halletmeye çalışırken devlet görevlilerinin “suç işlemesine” göz yumulması, suçu, devletin içinde bulunan bazıları için “doğallaştırdı”, suçlular pervasızlaştı. <br/><br/>Birçok devlet görevlisinin yıllarca yargılanmadan suç işleyebilmesi, bu arada ortada büyük de paraların dönmesi enfeksiyonun yayılmasına neden oldu. <br/><br/>Binlerce insanımızı, yüzlerce milyar dolar paramızı kaybederken devletin sütunlarını da çürüttük. <br/><br/>Bu çürümenin bedelini Türk, Kürt hepimiz bir şekilde ödedik, Kürtler sokaklarda vurulan insanlarıyla ödedi, Türkler ülkelerinde güvenilecek hiçbir müessese kalmamasıyla ödedi. <br/><br/>Aklı başındaki herkes artık bu bela sarmalından çıkmamız gerektiğini görüyor. <br/><br/>Buradan kimse tek başına çıkamaz. <br/><br/>Kasırganın ortasına düşmüş atlıların birbirlerine tutunup fırtınaya dayanmaya çalışması gibi bu felaketi durdurmak için de Kürtlerle Türklerin elele vermesi gerekiyor. <br/><br/>İki ırktan da çeşitli kesimlerin, dindarların, solcuların, aydınların yan yana gelmesi, “değişim” için seslerini çıkarması, güçlerini birlikte göstermesi sağlar ancak çözümü. <br/><br/>Önceki gün Kürtlerin ve Türklerin barışçı insanları bizim gazetede buluştu. <br/><br/>Ahmet Türk de bu toplantıda vardı. <br/><br/>Türk, bu ülkede hem Kürtlerin hem Türklerin saygısını ve güvenini kazanmış çok az sayıdaki siyasetçiden biri, Anayasa Mahkemesi’nin siyaset dışına itmek için Kürt siyasetinin en barışçı ve en etkili liderlerinden birini seçmesi boşuna değil. <br/><br/>Onun eksikliği siyasette çok hissedilir. <br/><br/>Biliyorum Apo, Kürt cenahında çok etkili, onun bir lafıyla ortalık hareketlenip, bir lafıyla yatışıyor ama barış için bu yetmez, barış için insanların içinin de rahat olması gerekir. <br/><br/>Türkler, barışın sadece Apo sayesinde olabileceği fikriyle huzura kavuşamazlar ve bir kesimin huzursuzluğu işin temelini eksik bırakır. <br/><br/>Herkesin aynı huzuru ve güveni hissetmesidir ana mesele. <br/><br/>Kimsenin bu barıştan kendini “yenik” sayarak çıkmaması birinci hedeftir. <br/><br/>Apo “gücü” temsil ediyorsa, Ahmet Türk de “samimiyeti, barışçılığı ve güveni” temsil ediyor, Apo’yu dışlayarak barış olmaz ama Türk gibi birini dışlayarak da o barışı kabul edilebilir kılmak çok zorlaşır. <br/><br/>Eğer AKP barışı samimiyetle istiyorsa Türk’ü siyasetin içinde tutmayı becermeli, Anayasa Mahkemesi’nin “siyasi yasakları” aşılabilmeli, bu olmuyorsa Türk’le doğrudan ilişki kurup, fikirlerini alarak onu barışın önemli bir figürü haline getirmeli. <br/><br/>Başbakan, Ahmet Türk’le görüşür, kendisine gereken saygıyı gösterirse, ben Türklerle Kürtlerin bu diyalogdan şikâyet edeceğini sanmam, aksine karşılıklı bir güven oluşur. <br/><br/>Yaşanan bunca felaket, bize “barışın” gerekliliğini gösteriyor. <br/><br/>Geçtiğimiz gün toplanan grup hem Kürtleri, hem Türkleri, hem dindarları, hem solcuları temsil edebilecek isimlerden oluşuyordu, bu toplantıları diğer kesimlerin temsilcilerini de aralarına alarak sürdürebilirler. <br/><br/>Savaş kayalıklarının arasında bir barış geçidi olabilir bu topluluk. <br/><br/>Bu arzu, bu niyet, bu istek, bu samimiyet var bu insanlarda. <br/><br/>Başta hükümet olmak üzere barış isteyen herkes, bu insanlara gereken saygıyı gösterirse, onlar bizi barışa ulaştırmakta çok yardımcı olabilirler. <br/><br/>Savaşı temsil edenleri hep gördük. <br/><br/>Şimdi biraz da barışı temsil edenleri dinleyelim bence.</p>
<br/>
<br/>
<br/>



<br/>


<div id="taraf_not">
</div>

</div>


</div>
