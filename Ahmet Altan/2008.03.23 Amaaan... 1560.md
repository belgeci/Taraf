# Amaaan...

*Ahmet Altan 23.03.2008*

<div class="taraf_structure_2col_1zq">
<div class="margen_n">



 <p>Toplantının ortasında, sessizce odadan çıkayım, ceketimi alıp gideyim, sahilde, mimozaların, gülbahrilerin, akasyaların altında yürüyeyim, bir daha da geri dönmeyim isteğine kapıldım bir an.<br/>
Yazıişleri masasının üstünde korkunç fotoğraflar duruyordu.<br/>
Yerde yatan ağır yaralı genç çocuklar, gözü patlamış kan içinde götürülen göstericiler, coplanan insanlar...<br/>
Van’da, Hakkâri’de, Siirt’te valiler Nevruz gösterilerine izin vermemişlerdi ve çatışmalar çıkmıştı.<br/>
Muş’ta, Batman’da ise valiler gösterilere izin vermişlerdi ve hiçbir olay olmamıştı.<br/>
Türkiye’nin bu en kritik günlerinde İçişleri Bakanı, bu olayların çıkmasını engelleyecek bir feraset gösterememiş, olayları önleyememişti.<br/>
Belki, daha da fenası, valilere sözünü geçirememişti.<br/>
İnsanı dehşete düşüren o sahneler iktidarın yetersizliği yüzünden yaşanmıştı.<br/>
En zor zamanlarda bir iktidar neden bütün ülkeyi kaosun içinde gösterecek böyle sahnelerin yaratılmasına göz yumardı?<br/>
Bunun nasıl bir açıklaması olabilirdi?<br/>
Üstelik bugün Kazlıçeşme’de yapılacak gösterilerde daha da büyük olayların çıkacağı yolunda söylentiler geliyordu.<br/>
Jandarmanın, “Gösterilerde biz de polisle yan yana duracağız, olayları polis önleyemezse biz derhal müdahale edeceğiz” dediğine dair iddialar vardı.<br/>
DTP milletvekillerinden bazıları ise olayları yatıştıracak değil aksine ateşi körükleyecek demeçler veriyorlardı.<br/>
Sanki ülke ortak bir çıldırmanın esiri olmuştu.<br/>
Dışarıda güzel, ılık, şefkatli bir bahar günü yaşanıyordu.<br/>
Ağaçlar çiçeklenmişti.<br/>
İstanbul’un bin yıllık silueti, o nazlı ve kırılgan görüntüsüyle mavi ürpertilerle kımıldanan denize değiyor, kubbeler, minareler, kuleler, uçuşup duran martı sürülerinin altında, kendi uzun geçmişleriyle bize ömrümüzün kısalığını hatırlatarak duruyorlardı.<br/>
“Ne işim var burada” diye düşündüm.<br/>
“Ne yapıyorum?”<br/>
Eğer bir toplum, herkesin kurban olacağı kanlı bir fiestayı yaşamaya bu kadar istekliyse, herkes birbiriyle akılsızlık ve haksızlık yarışına giriyorsa, hepimizi bir yangından kurtaracak çıkışın önüne elbirliğiyle duvar örülüyorsa, bundan bana ne?<br/>
Bir ömrün sonunu, ortak akılsızlığın kurbanı insanların kanlı resimlerine bakarak mı geçirmeliyim?<br/>
Ben, taze biçilmiş çimenlerin kokusunu severim.<br/>
Kafelerin içinde incecik bir duman gibi salınan kavrulmuş kahve rayihasını severim.<br/>
Kadınlarla gülmeyi severim.<br/>
Denize bakmayı, garsonlarla şakalaşarak bir rakı ısmarlamayı, cam çanaklarda getirilen bol limonlu o muhteşem salataları zevkle homurdanarak yemeyi severim. <br/>
Sakin ve sessiz bir odada kitap okumayı severim.<br/>
Macera filmleri seyretmeyi severim.<br/>
Sahilde yürümeyi severim.<br/>
Ama ben ne yapıyorum?<br/>
Baktıkları resimlerdeki acılarla gözleri dolan insanlarla birlikte bir odada oturuyorum.<br/>
Her gelen haber, her gelen resim, ortak bir zekâsızlığın, sıkıcı bir mazoşizmin, akılsız bir sadizmin işaretleri olarak düşüyor önüme.<br/>
Sonbaharını yaşayan bir ömrü böyle mi geçirmeliyim?<br/>
Bir toplumun kendini lime lime edişini mi izlemeliyim?<br/>
?uradan bir uçağa binsem, adalete, hukuka, huzura, güvene çoktan sahip olmuş ülkelerden birine inebilirim bu akşam, kadınlarla erkeklerin birlikte şarap içip güldüğü lokantalara gidebilir, kahkahalı sohbetlerin yapıldığı kafelerde oturabilir, ılık kaldırımlı sokaklarda yürüyebilir, akşam trenleriyle bir şehirden bir şehre dolaşabilir, göl kenarlarında, dağ otellerinde gezebilirim.<br/>
Bu güzel ve şefkatli bahar gününde ne yapıyorum burada?<br/>
Ne arıyorum?<br/>
Sevdiğim ne var bu toplantı masasının üzerinde?<br/>
Acılı insan resimleri sadece...<br/>
Çaresizlikler...<br/>
Felaket haberleri...<br/>
Sessizce odadan süzülüp yan taraftan ceketimi alabilirim.<br/>
Bu binanın kapısından çıktığımda koca bir dünya var önümde.<br/>
Neden o dünyanın en sancılı parçalarından birindeki bir gazete odasına hapsoluyorum?<br/>
Bunun mantıklı bir cevabı yok.<br/>
Hiçbir mantıklı cevabı yok.<br/>
Belki de bu kadar mantıksız ve saçma oluşu, dünyanın bütün eğlencelerinden daha çekici kılıyor bunu...<br/>
Belki de bir kazanın geldiğini görüp de arkasını dönecek bir insanın, hayatı boyunca içinde taşıyacağı çığlığı taşımak zor geliyor bana.<br/>
Bilmiyorum ki...<br/>
Ceket yandaki odada duruyor.<br/>
Ben buradayım.<br/>
O resimler masanın üstünde.<br/>
“Hadi,” diyor Alev, “Yapalım şu gazeteyi.”<br/>
Yapalım bakalım.<br/>
Hızla eksilen şu ömrün bir günü daha böyle geçsin.<br/>
<br/>
23.03.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/208.htm), [web.archive.org (arşiv bağlantısı)](http://web.archive.org/web/20090905085537/http://www.taraf.com.tr:80/makale/208.htm)
