# Sacco ile Vanzetti

*Ahmet Altan 07.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Joan Baez’in onlar için yazdığı şarkı bir aralar bütün dünyada söyleniyordu.</p><br/>
<p>İki İtalyan anarşistiydiler.</p><br/>
<p>Birinin adı Sacco, diğerinin adı Vanzetti’ydi.</p><br/>
<p>İki kişinin ölümüyle sonuçlanan bir cinayetin sorumlusu olarak tutuklandılar.</p><br/>
<p>Suçlu olmadıklarını söylediler.</p><br/>
<p>Gösterdikleri tanıklar İngilizceyi kötü konuşan İtalyanlar’dı.</p><br/>
<p>Mahkeme onlara pek aldırmadı.</p><br/>
<p>Sanıkların “suçsuzuz” demelerine de aldırmadı.</p><br/>
<p>Ortada “kanıt” yoktu, ona da aldırmadı.</p><br/>
<p>Daha sonra başka bir mahkûm, o cinayeti bir çeteyle birlikte işlediğini itiraf etti ama ona da kimse aldırmadı. </p><br/>
<p>İtalyan olmaları, anarşist olmaları “suçlu” sayılmalarına yetti.</p><br/>
<p>Yedi yıl hapishanede yattıktan sonra elektrikli iskemlede idam edildiler.</p><br/>
<p>Yıl 1927’ydi.</p><br/>
<p>Son sözleri “biz masumuz” oldu.</p><br/>
<p>Aslında onların idam edilmeleri, Amerikan adaletinin taammüden işlediği bir cinayetti.</p><br/>
<p>Amerikan adaleti de, Amerikan toplumu da bu ağır yükten kurtulamadı.</p><br/>
<p>Onlar için şarkılar söylediler.</p><br/>
<p>Kitaplar yazdılar.</p><br/>
<p>Piyesler sahneye koydular.</p><br/>
<p>Ama o vicdan azabını hep hissettiler.</p><br/>
<p>Onları suçlayan haberler ve yazılar yerine, onları savunan güçlü haberler ve yazılar yayınlansaydı o iki masum insan kurtulur, koca bir toplum derin bir pişmanlıkla yaralanmazdı.</p><br/>
<p>Aradan seksen yıldan fazla geçti.</p><br/>
<p>Yıl 2008.</p><br/>
<p>Türkiye’de hapiste sekiz kişi var.</p><br/>
<p>Kürtler.</p><br/>
<p>Bu insanlar, Güngören’deki bombalı saldırının “suçluları” olarak toplumun önüne atıldılar.</p><br/>
<p>Aralarından birinin bombayı “bizzat” attığı söylendi.</p><i><br/>
</i><p>Hürriyet gazetesi manşetinden, Hüseyin Türeli isimli bu sanığın, “bombayı patlatıp seyrettim” dediğini iddia etti.</p><i><br/>
</i><p>Sabah gazetesinde Umur Talu, Türeli’nin bir başka bombacıyla birlikte Silopi’den Türkiye’ye giriş yaptığını yazdı.</p><br/>
<p>İçişleri Bakanı ve İstanbul Valisi, “bombalı saldırının faillerinin ele geçirildiğini” açıkladı.</p><i><br/>
</i><p>Hürriyet gazetesi manşetine taşıdığı “ifadeyi” gösteremedi, bir insanı çok ağır biçimde suçladıktan sonra sanki böyle bir haber yapmamış gibi davrandı.</p><br/>
<p>Umur Talu, yazdığı iddianın kanıtlarını ortaya koymadı.</p><br/>
<p>Bakan ve Vali, bu sanıkları neye dayanarak “bombacılıkla” suçladıklarını ayrıntılı bir şekilde belirtmediler.</p><br/>
<p>Hükümet bu konuda, “ikna edici” bir açıklama yapmadı.</p><br/>
<p>Hep birlikte bu insanları “bomba atmakla” suçladıktan sonra hep birlikte çekildiler.</p><br/>
<p>O sekiz kişi hapiste kaldı.</p><br/>
<p>O sanıklara ne poliste, ne mahkemede bombayla ilgili bir soru sorulmadığı anlaşıldı.</p><br/>
<p>Zaten “bomba atmak” suçundan değil “yardım yataklıktan” tutuklandılar.</p><br/>
<p>Dün Taha Akyol, <i>Milliyet</i> gazetesinde, sanık Türeli’nin “bombayı patlattım, seyrettim” dediğinin yalanlanmasının “önemsiz bir ayrıntı” olduğunu yazdı sütununda.</p><br/>
<p>Bilmiyorum hapiste olan kendisi ya da bir yakını olsaydı, böyle ağır bir iftirayla damgalanmak gene “önemsiz bir ayrıntı” gibi mi görünürdü kendisine?</p><br/>
<p>Cevap veremeyecek bir durumdayken <i>Hürriyet</i>’in manşetinde “Taha Akyol ‘bombayı patlattım, seyrettim’ dedi” diye bir haber okusaydı, bu durumu gene bu kadar hafifseyerek kabul edebilir miydi?</p><br/>
<p>“Önemsiz bir ayrıntı” der geçer miydi?</p><br/>
<p>Sanki kendisi için böyle bir iddia ileri sürülseydi, kendisine böyle bir iftira atılsaydı biraz daha ciddiye alırdı gibi geliyor bana.</p><br/>
<p>Ama başkası için olunca “önemsiz bir ayrıntı” gibi gözüküyor demek insana.</p><br/>
<p>Bazıları için “vicdan” da bazen “önemsiz bir ayrıntı” olabiliyor.</p><br/>
<p>Şimdi asıl soru şu:</p><br/>
<p>Niye bunca insan hapisteki bu sanıkları böyle suçlamak için ortaklaşa hareket ediyor?</p><br/>
<p>Niye böyle bir suçlama orkestrası ile karşı karşıyayız?</p><br/>
<p>Polis sorgusundaki suallerden, mahkemenin sorduğu sorulardan, tutuklama gerekçesinden artık hepimiz biliyoruz ki bu sanıklar “gerçek bombacı” değil.</p><br/>
<p>Gerçek bombacı dışarıda dolaşıyor.</p><br/>
<p>Belki bu olayın içinde bir rolleri vardır, belki aralarından bazılarının “gerçek bombacıyla” bir ilişkisi hatta işbirliği bulunuyordur, bilmiyorum.</p><br/>
<p>Ama mahkemenin “bomba atmaktan” tutuklamadığı bu insanların “bombayı attığına” bizi inandırmak için bu çaba nereden kaynaklanıyor?</p><br/>
<p>Bu çaba, sadece bu insanları suçlamıyor aynı zamanda “esas bombacıyı” da gözlerden saklıyor.</p><br/>
<p>Hükümetin de içinde rol aldığı “gerçeği saklama” konusundaki bu ortak eylem kuşku verici işte.</p><br/>
<p>Bu kuşkuyu Taha Akyol’un yazarı olduğu <i>Milliyet</i> gazetesi’yle <i>Vatan</i> gazetesi de paylaşıyor.</p><br/>
<p>Daha önce <i>Akşam</i> gazetesi de bu konudaki kuşkularını birinci sayfasına taşımıştı.</p><br/>
<p>Bu, dalgalar halinde yayılan ciddi bir kuşku.</p><br/>
<p>Asıl suçlular dışarıdayken “çeşitli nedenlerle” başka insanların suçlanmasına daha önce de rastladı insanlık.</p><br/>
<p>Sacco ile Vanzetti bunların en unutulmazlarıdır.</p><br/>
<p>Onlar kurtarılabilirdi, başkalarının hayatlarını “önemsiz ayrıntılar” olarak görenlerin kurbanı oldular.</p><br/>
<p>Biz de yeni kurbanlar mı vermeliyiz?</p><br/>
<p>Yazı yazmak, suçsuzları kurtarmaya yaramıyorsa ne işe yarıyor?</p><br/>
<p>Gerçek suçluyu yakalayamayan bir siyasi iktidarın insafsız yalanlarına destek olmaya mı?</p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
