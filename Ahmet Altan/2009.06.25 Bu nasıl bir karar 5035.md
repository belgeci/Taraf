# Bu nasıl bir karar

*Ahmet Altan 25.06.2009*

<div class="taraf_structure_2col_1zq">
<div class="margen_n">



 <p>Doğrusu, askerî savcılar iyi çalışmış. <br/><br/>Ama “çalışma, gerçekleri ortaya çıkarmayı amaçlıyor mu” derseniz, doğrusu bu soruya “evet” diyemem. <br/><br/>Askerî savcılar, verdikleri kararı mümkün olduğunca belirsiz ve anlaşılmaz kılabilmek için çalışmışlar bence. <br/><br/>Sonunda da karmakarışık bir karar yazmışlar. <br/><br/>“Bütün raporların belgenin altındaki imzanın Albay Çiçek’in imzasına benzediğini belirttiğini” söyleyip sonra da “ama bu fotokopi olduğu için kesin karara varamamışlar” diyerek raporları yok sayıyorlar. <br/><br/>Bu belgenin fotokopi olduğunu biliyordunuz. <br/><br/>O raporları niye istediniz öyleyse? <br/><br/>“İmza benzemiyor” raporu çıkar belki diye beklediğiniz için mi? <br/><br/>Ayrıca, Albay’ın Askerî Savcılık’ta attığı “sahte” imzayı da değerlendirme gereği duymamışlar. <br/><br/>Niye? <br/><br/>Askerî Savcılık’ın tanımlamasıyla “şüpheli” verdiği ifadenin altına sahte imza atıyor. <br/><br/>Bunu nasıl soruşturmaz, nasıl bunun nedenini araştırmazsınız? <br/><br/>Albayların “sahte” imza atmaları çok sıradan bir olay mı savcılar için? <br/><br/>Sık sık böyle mi yapılıyor orduda? <br/><br/>Bu belgenin “Genelkurmay Karargâhı’nda hazırlanmadığını” çok sağlam bir şekilde söylüyorlar ama nedense bu “belge Türk Silahlı Kuvvetleri’nde hazırlanmamıştır” demiyorlar. <br/><br/>Bu belgenin Türk Silahlı Kuvvetleri’nde hazırlanmadığından eminlerse bunu kesin şekilde söyleyip hiç kuşkuya yer vermeyecek biçimde “bu belge sahtedir” demeleri gerekir. <br/><br/>Yok, bunun Türk Silahlı Kuvvetleri içinde hazırlandığına dair kuşkuları varsa soruşturmayı durdurmamaları gerekir. <br/><br/>İkisini de yapmıyorlar. <br/><br/>Ne “sahte” diyorlar, ne “gerçek” diyorlar ama “kovuşturmaya yer olmadığına” karar veriyorlar. <br/><br/>Böyle bir kararı nasıl verebilirsiniz? <br/><br/>“Emir komuta zinciri içinde” bütün ordunun ya da emir komuta dışında bir cuntanın “darbe hazırlığı” yaptığını ortaya koyan bir belge bulunuyor şu anda devlet kayıtlarında. <br/><br/>Ya, bu “belge gerçek” deyip gereğini yapacaksınız. <br/><br/>Ya da,”bu belge sahte” deyip, kimin orduyu darbeci göstermek için böyle bir belge hazırladığını araştıracaksınız. <br/><br/>Bu noktada, “kovuşturmaya gerek yok” deyip bu dosyayı kenara atamazsınız. <br/><br/>Bu belgeyi yazan bulunmadan bu dosya kapanmaz. <br/><br/>Belge şu anda Ergenekon dosyasının içinde. <br/><br/>O belgenin altında imzası bulunan albayın sivil savcılar tarafından sorguya çekilmesi gerekiyor. <br/><br/>Askerî savcıların “kovuşturmaya gerek görmemesi” bu gerçeği değiştirmez. <br/><br/>Ama Genelkurmay Askerî Savcılığı’nın kararı sanki albayı sivil yargıdan kaçırmayı amaçlıyormuş izlenimini veriyor. <br/><br/>Genelkurmay’ın bu konuda bir açıklama yapmalı. <br/><br/>Albayı sivil savcılara gönderecek misiniz? <br/><br/>Yoksa sivil savcıların önünü kesmeyi mi düşünüyorsunuz? <br/><br/>Ben bu kararı okuduğumda, bu belge için “sahte” ya da “gerçek” gibi bir hükme varmadan bu dosyayı kapatmak istiyorlar diye düşündüm. <br/><br/>Çünkü bu belgeye “gerçek” derlerse bunun gereğini yapmak zorundalar. <br/><br/>Gereğini yapmak, ordu içinde büyük bir temizlik anlamına geliyor. <br/><br/>Buna sanırım ya cesaretleri ya güçleri yetmiyor. <br/><br/>“Sahte” de diyemiyorlar. <br/><br/>Çünkü bu belgenin belli ki bir “aslı” ve bir “kapak yazısı” var. <br/><br/>Bunların bir yerlerden çıkmasından çekiniyorlar. <br/><br/>Türkiye’de ordu çok hukuksuz işler yaptı. <br/><br/>Andıçlar, darbeler, muhtıralar, faili meçhuller... <br/><br/>Bunların hiç birinin hesabı yargıda sorulmadı. <br/><br/>Ordu, kendisinin “hukuk dışı” bir güç olduğuna inandı. <br/><br/>Şimdi, hukukun pençesini hissettiklerinde bocalıyorlar, hukuka uyum gösterme konusunda bir alışkanlıkları ve hazırlıkları yok çünkü. <br/><br/>Ama hukuktan ilânihaye kurtulmaları da mümkün değil. <br/><br/>Ordu, hukuk ile karşılaşacak. <br/><br/>Bu belgenin böylesine büyük gürültü koparmasının nedeni, sanırım ilk kez ordunun “hukukun denetimi” altına girmesi gerektiğinin açıkça anlaşılıp ifade edilmesi oldu. <br/><br/>Herkes, ordunun hukukla karşılaşmasının sonuçlarını bekliyor şimdi. <br/><br/>Ordu, “çift başlı yargı” saçmalığının kendisine tanıdığı imkânlarla bir kez daha “gerçek hukukun” elinden kurtulmaya uğraşıyor. <br/><br/>Onun için böyle belirsiz, anlaşılmaz kararlar yazıp yayınlıyorlar. <br/><br/>Bakın, ordu “hukukun denetimine” girmeden bu ülkenin gelişmesine, çağdaşlaşmasına, özgürleşmesine, demokratikleşmesine imkân yok. <br/><br/>Hukuksuz bir orduyla hiçbir sorunu çözemezsiniz, ne Kürt sorunu çözülür, ne türban sorunu çözülür, ne Kıbrıs sorunu çözülür. <br/><br/>Bir çözümsüzlük kaosunun içinde debelenir durursunuz. <br/><br/>Türkiye bu kaostan kurtulmak zorunda. <br/><br/>Bu belge, Türkiye’ye kurtuluşun kapısını açıyor. <br/><br/>Bu sefer o kapıdan geçecek bu ülke.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6223.htm), [web.archive.org (arşiv bağlantısı)](http://web.archive.org/web/20090829221304/http://www.taraf.com.tr:80/makale/6223.htm)
