# Pazar cinayetleri

*Ahmet Altan 08.02.2009*

<div class="yazi">Aslında yazıişleri masasının başına “hadi bir Pazar gazetesi yapalım” isteğiyle oturduk. <br/>“Pazar gazetesi” denilen şeyin ne olduğunu biliyorsunuz değil mi? <br/>Bu gazetenin özelliğini anlayabilmek için önce bütün ailenin başında oturduğu bir kahvaltı masası düşüneceksiniz. <br/>Ya da çoluk çocuk, yakın dostlar birlikte toplanılmış geniş bir kahvaltı masası. <br/>Masanın üstünde kesenize ve keyfinize göre kahvaltılıklar. <br/>Sucuklu yumurta da olur, yağda pastırma da... <br/>Ama içine biraz limon sıkılmış mis gibi zeytinyağın içinde zeytin, evde yapılmış reçel, beyaz peynir, taze ekmek mutlaka olsun. <br/>İnce belli bardaklarda demli çay. <br/>Mutfak pencerelerinde çay demliğinin fıkırdayan suyundan çıkan buhar. <br/>Herkes keyifli. <br/>Kimsenin acelesi yok. <br/>İster kahvaltı masasında, ister kahvaltıdan sonra gazeteler açılacak. <br/>Hem okuyup, hem de yanındakilere anlatacağın eğlenceli haberler. <br/>Pazar sabahının rehavetine uygun, insanı germeyen haberler. <br/>Biz de böyle bir gazete yapmak istedik. <br/>Gel de yap. <br/>Bak bakalım Türkiye’de böyle “Pazar gazetesi” yapabiliyor musun. <br/>Burası, gerçekleri görmek isteyenler için korkunç bir ülke. <br/>Devletin hukuktan uzaklaştığı, rahatça cinayet işleyebildiği, yasadışı gizli teşkilatlar kurabildiği bir ülke. <br/>Bu ülkede yaşayan insanların canlarını kurtarabilmek, onlara gerçekten güzel bir gelecek sağlayabilmek, mutlu kahvaltı sofraları <br/>kurulabilmesine yardımcı olabilmek için gerçekleri bulup anlatmak zorundasınız. <br/>Ve gerçekler, “Pazar gazetelerine” uygun değil. <br/>Eski bakanlardan Adnan Ekmen’i iyi bir gazetecilik yaparak önce <i>Yeni</i> <i>Aktüel</i> dergisi bulmuş. <br/>Daha sonra da biz kendisini bulup konuştuk. <br/>Eski bakan, on bir köylünün öldürülüp bir minibüsün içinde yakıldığı korkunç katliamın içyüzünü anlatıyor. <br/>Bu olay yaşandığında bu ülkenin medyası bunu “PKK’nın işi olarak” vermiş. <br/>Ekmen diyor ki, “o katliamı PKK değil devlet yaptı.” <br/>Bununla ilgili bilgilerini ve kuşkularını dile getiriyor. <br/>On biri de yakılmış olan cesetlere ait hüviyetler, oradaki bir çavuşun cebinden çıkmış. <br/>“PKK tarafından tümüyle yakılmış cesetlerin hüviyetleri çavuşun cebine ne zaman ve nasıl girmiş?” <br/>Olayı soruşturmaya gelen savcıyı korkutmuşlar. <br/>Ekmen, “tümüyle güvenlik güçlerinin denetiminde bulunan bölgede yapılan bu katliamın” sorumlusunun JİTEM olduğunu söylüyor. <br/>O günlerde PKK “tek taraflı” ateşkes ilan etmiş. <br/>Bu korkunç olayla birlikte “ateşkese” aldıran olmamış tabii. <br/>Savaş yeniden kızışmış. <br/>Eski bakan, “Ergenekon davasını soruşturan savcılar Fırat’ın öbür yanına baksınlar” diyor. <br/>Kendisinin bu olayla ilgili Ergenekon davasında “tanıklık” etmeye hazır olduğunu söylüyor. <br/>Güneydoğu’da işlenen cinayetlere bakmadan Ergenekon’un gerçek derinliğine ulaşmak mümkün değil. <br/>Orada, Ergenekon’un “nüvesi” gibi gözüken JİTEM çok adam öldürmüş. <br/>JİTEM dediğiniz, devletin Jandarma kuvvetleri içinde kurulmuş bir örgüt. <br/>Cinayetler, doğrudan devlet görevlileri tarafından işleniyor. <br/>Gözlerini kırpmadan öldürüyorlar, boğuyorlar, yakıyorlar. <br/>Bunları ortaya çıkarmadan, devleti temizlemeden bu ülke yoluna nasıl devam edecek? <br/>Temizlemek de o kadar kolay gözükmüyor. <br/>Ergenekon davasıyla ilgili olarak tutuklanan “orgenerallere” Genelkurmay’dan “ziyaretçi” gönderiliyor. <br/>Bakıyorsunuz, orgeneraller tahliye edilmiş. <br/>Bu insanların “tutuklu bulunması” için bir neden yoksa neden tutukladınız? <br/>Nedensiz tutuklamak ne demek? <br/>Böyle bir haksızlık nasıl yapılır? <br/>Yok, bu insanların tutuklanması için geçerli nedenler varsa neden serbest bıraktınız? <br/>Tabii, Genelkurmay ziyaretleri bu “serbest bırakılışları” epeyce şaibeli bir hale getiriyor. <br/>Geçen hafta Sezgin Tanrıkulu Neşe Düzel’e, “JİTEM’le ilgili soruşturmaların yolunun Genelkurmay tarafından kesildiğini” anlatmıştı. <br/>Bu generallerin bırakılması doğrusu bu yaklaşımı güçlendiriyor. <br/>Her “ateşkes”te bir katliam yaşanmış neredeyse bu ülkede. <br/>Bir ateşkeste 33 asker kurşuna dizilmiş. <br/>Bir ateşkeste on bir köylü yakılmış. <br/>Bu iki olayın da dışardan görüldüğü, medyanın anlattığı gibi olmadığı artık anlaşılıyor. <br/>İki katliamda da devletin parmağı var. <br/>Bu işler soruşturulmadan, devlet katillerden temizlenmeden nasıl yaşayacağız bu ülkede? <br/>Adnan Ekmen, “ben tanıklık ederim” diyor. <br/>Ergenekon savcıları çağırsınlar bu eski bakanı. <br/>Bir dinlesinler. <br/>Ergenekon’un Güneydoğu’daki cinayetlerinin izine düşsünler. <br/>Bu ülkeyi ve bu devleti katillerden temizleyelim. <br/>Biz okuyamasak da çocuklarımız güzel “Pazar gazeteleri” okusunlar. <br/>Bugünkü “Pazar gazetemiz” içinizi acıttıysa eğer, bunu çocuklarınızın geleceği için yaptığınız bir fedakârlık olarak görün. <br/>Bunlar yazılmazsa, çocuklarınız o bir bardak çayı hiçbir zaman huzurla içemeyecek çünkü.</div>

Kaynak: [taraf.com.tr](http://www.taraf.com.tr:80/makale/3927.htm), [web.archive.org (arşiv bağlantısı)](http://web.archive.org/web/20100428083000/http://www.taraf.com.tr:80/makale/3927.htm)
