# Korkuyor

*Ahmet Altan 11.11.2008*

<div class="yazi">Dehşete düşüyorum tabii. <br/>Ama beni dehşete düşüren, “dehşetli şeyler” olmuyor. <br/>Beni sükûnet ve doğallık ürpertiyor. <br/>Siz bir ülke düşünün ki orada Anayasa Mahkemesi Başkanı, anayasa hakkında konuşmaktan çekinsin, “bu konuda konuşmaya cesaretim yeter mi, bilmiyorum” desin. <br/>Bir ülkede anayasa hakkında Anayasa Mahkemesi Başkanı da konuşamazsa, kim konuşur? <br/>Herhalde hiç kimse. <br/>Anlayacağınız hiçbirimiz, hayatımızı tanzim eden anayasa hakkında fikir söyleyemeyeceğiz. <br/>Söylemek istersek de “cesaret” toplamamız gerekecek. <br/>Üstelik bu durum da gerek mahkeme başkanı tarafından, gerekse toplum tarafından çok doğal karşılanacak. <br/>Bana sorarsanız, bu, yaşadığımız ülkedeki durumun özetidir. <br/>Kendi ülkemizde, bizi, hepimizi, kendi ülkemiz, kendi geleceğimiz, kendi anayasamız hakkında konuşmaktan “men eden”, bizi korkutan bir “güç” var. <br/>Bu “gücün” yasal bir tarifi, yasal bir yeri yok. <br/>Kara Göl’ün Canavarı gibi bir şey bu. <br/>Aniden çıkıyor ve kızdığını yiyor. <br/>Anlayabildiğim kadarıyla kafamızdaki “görüntü” tam da böyle bir şey. <br/>“Güç gelir, bizi yer.” <br/>Böyle düşündüğümüz, böyle korktuğumuz sürece o “güç” gelir ve bizi yer gerçekten. O korku yüzünden her türlü saçmalığa boyun eğeriz. <br/>Bilkent Üniversitesi, “anayasalardaki değiştirilemez ilkeler” başlıklı bir sempozyum düzenlemiş. <br/>Türk ve Alman konuklar bu konudaki görüşlerini açıklamışlar. <br/>Anayasa Mahkemesi raportörü Osman Can, çok “cesur” bir konuşma yapmış. <br/>Can, “her anayasa değişikliğinin anayasaya, her yasa değişikliğinin de yasaya aykırı olduğunu, ancak parlamentolardaki bu aykırılıkla değişimin ve ilerlemenin sağlanacağını” anlatmış. <br/>Bir Alman uzman da ona katılmış. <br/>Biliyorsunuz, bizim anayasamızda “değiştirilemez, değiştirilmesi teklif dahi edilemez” maddeler bulunuyor. <br/>Böyle “değiştirilemez” maddeler Alman anayasasında da varmış. <br/>İki anayasada da değiştirilemez maddeler bulunması, bu durumu “demokrasiye ve hukuka” uygun hale getirmiyor elbette. <br/>Birincisi, bu maddelerin “değiştirilemeyeceğine” kim karar verdi? <br/>Eğer bir ülkenin anayasasında “değiştirilemez” maddeler varsa, o ülkenin egemenlik hakkı kısıtlanmış olmaz mı? <br/>Hangi güç bir parlamentoya “sen bunu değiştiremezsin” diyebilir? <br/>Diyebilen her kimse, o, parlamentodan daha güçlü ve yetkilidir. <br/>Parlamentodan üstün olan, milletten de üstündür. <br/>Parlamentodan ve milletten daha üstün gücün bulunduğu tek rejim ise diktatörlüktür. <br/>Ben bunu söylediğimde insanların “ne yani, Türkiye diktatörlük mü” diye sormayacağını ama “peki Almanya da mı diktatörlük” diye soracağını biliyorum. <br/>Almanya’da demokrasiye aykırı “değiştirilemez” maddeler bulunmasına rağmen orası “diktatörlük” değil, çünkü bu maddeler hakkında “korkmadan” konuşabiliyorlar. <br/>Biz konuşamıyoruz. <br/>Ya korkuyoruz... Ya da konuşabilmek için “cesaret” göstermemiz gerekiyor. <br/>Bizim rejimimizi bir “diktatörlüğe” benzeten de bu “korku” zaten. <br/>Anayasadaki “değiştirilemez, değiştirilmesi teklif dahi edilemez” maddelerin anayasada kalıp kalmamasından daha önemli olan, bu maddeler hakkında konuşamamamız. <br/>Niye tartışamıyoruz biz bu maddelerin değiştirilip, değiştirilemeyeceğini? <br/>Bir şey “teklif etmemize” gerek yok, konuşabiliriz. <br/>Ama konuşanın büyük bir ihtimalle başı derde girer. <br/>Çünkü o “değiştirilemez” maddeler arasında “laiklik” maddesi yer alıyor. <br/>Halbuki tam da o maddenin konuşulması gerekiyor. <br/>Çünkü bizim anayasamızdaki “laiklik” maddesi, bu ülkenin gerçekten laik olmasının önündeki en büyük engel. <br/>Artık bunu herkes biliyor, burası laik değil, burada din ve devlet işleri birbirinden ayrılmıyor... Burada devlet, her şeyi denetimine aldığı gibi dini de denetimine alıyor. <br/>Normalde “caminin imamı” olması gerekirken, burada “devletin imamı” var. <br/>Cumaları camilerde “devletin görüşleri” okunuyor. <br/>Bakanlar Kurulu’nda hatim indirilmesiyle, camilerde devlet görüşlerinin okunması arasında, sizce laiklik açısından nasıl bir fark bulunuyor? <br/>Hiç bir fark yok bence. <br/>Burada kendi toplumundan korkan bir devlet ve kendi toplumundan korkan “devletçiler”, kendi korkularının üstesinden gelebilmek için toplumu korkutuyorlar. <br/>Onlara göre bu toplumu kendi haline bırakırsan ya şeriatçılar gelir, ya bölücüler. <br/>Cumhuriyet kurulalı seksen küsur yıl oldu, hâlâ bu toplum şeriat ve bölünme yanlısıysa, cumhuriyetin kurduğu sistem hiçbir işe yaramıyor demektir. <br/>Demek ki, bunca yıl bu devlet, bu halka “şeriattan ve bölünmeden daha iyi bir şey” sunamadı. <br/>Bunca zaman yapamadığını bundan sonra yapabilecek mi? <br/>Niye yapsın? <br/>Anlaşılıyor ki daha binlerce yıl bu devlet bu toplumu ezecek, ona “şeriattan ve bölünmeden” daha iyi bir hayat tarzı sunamayacak ve bunun konuşulmasını yasaklayacak. <br/>Bunu da hep birlikte “doğal” karşılayacağız. <br/>Beni dehşete düşüren de bu doğallık zaten.</div>
