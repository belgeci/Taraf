# Kürtler, Fenerbahçe, Sedat, Tijen

*Ahmet Altan 19.04.2009*

<div class="taraf_structure_2col_1zq">
<div class="margen_n">



 <p>İtalyan gazeteci, “<i>Taraf’</i>ı çıkarma sebebiniz neydi?” deyince ona bizim gazeteyi uzatıp, gazetenin tepesindeki “Saracoğlu Kumarhanesi” haberini gösterdim. <br/><br/>UEFA Kupası’nın şampiyonluk maçının yapılacağı stadyumun altında bir kumarhane basılmıştı. <br/><br/>Dünyanın her tarafında haberdir bu, hem de büyük bir haber. <br/><br/>Türkiye’de ise bir <i>Milliyet</i> ufak olarak birinci sayfadan görmüştü bir de <i>Taraf</i> sürmanşete çekmişti haberi. <br/><br/>“İşte bunun için” dedim, “bu bir futbol haberi, ona rağmen saklıyorlar, bir de politik haberleri düşün. Bizim medya gerçekleri gizliyor, biz de o gerçekleri söylüyoruz.” <br/><br/>Sonra Ergenekon’dan konuştuk. <br/><br/>Ergenekon’da gözaltına alınıp tutuklananlar, onların kimlikleri, “seçkin şahsiyetler” olmaları. <br/><br/>Ona, “Ergenekon sizin P2 Locası’na çok benzeyen bir örgüt, İtalya’da ne kadar seçkin insanın, hatta eski başbakanın bile o örgütün üyesi çıktığını hatırlıyor musun” dedim. <br/><br/>Bizim medyanın Ergenekon’da gözaltına alınan profesörlerle ilgili hukuksal kaygılarından da söz ettik. <br/><br/>“Hukuksal kaygıların olması gerektiğini ama herkes için olması gerektiğini” söyledim. <br/><br/>Darbeci generallerle konuşmaları kayda geçmiş “hocalarla” ilgili kaygılananlar, tutuklanan DTP’li Kürtler için hiç kaygılanmıyorlar. <br/><br/>Büyük bir tevkifat sürüyor DTP’liler arasında, il başkanları, belediye başkanları gözaltına alıp tutuklanıyor. <br/><br/>Tutuklananların PKK ile ilişkileri bulunduğu, dört yıldan beri izlendikleri söyleniyor. <br/><br/>Suça karıştılarsa sorgulanmaları, yargılanmaları gerekiyor. <br/><br/>Ama “dört yıldan beri süren izlemenin” büyük bir tutuklama kampanyasına dönüşmesinin, tam da PKK’nın “ateşkes” ilan ettiği, Kürt Konferansı’nın toplanmaya hazırlandığı döneme denk gelmesi biraz tuhaf değil mi? <br/><br/>Niye “Ergenekon’a hassas” medyadan hiç kimse tutuklanan DTP’lilerin haklı mı haksız mı tutuklandığını sorgulamıyor? <br/><br/>Hassasiyetleri sadece “darbeciler” için mi var? <br/><br/>Biz, bu ülkede “silahın” artık siyasetin dışına çıkarılmasını istiyoruz. <br/><br/>Siyasetin, siyasetçilerin hukuk ölçüleri içinde yaptığı bir iş olmasını istiyoruz. <br/><br/>Siyasete silah sokmaya çalışan herkese, bu kim olursa olsun, karşıyız ve bu tür ilişkilerin belgesini bulursak yayınlarız. <br/><br/>Barış istiyoruz biz, hukuk istiyoruz, demokrasi istiyoruz. <br/><br/>Irkına, dinine, fikrine, inancına bakılmaksızın herkesin her konuda eşit olduğu bir ülke istiyoruz. <br/><br/>Türkler çocuklarına anadillerinde eğitim yaptırıyorlarsa Kürtler de yaptırsın, başı açık kızlarımız üniversiteye giriyorsa başı “kapalılar” da girsin. <br/><br/>Nasıl yaşayacağına, nasıl konuşacağına, nasıl düşüneceğine, nasıl ibadet edeceğine herkes kendi karar versin. <br/><br/>Ben bunları anlatırken Milliyet Gazetesi’nin Genel Yayın Müdürü Sedat Ergin aradı. <br/><br/>Dedi ki, “Tijen Mergen’in Ergenekon’la hiçbir ilişkisi yoktur.” <br/><br/>İki gün nezarette tutulan Mergen’e, <i>Milliyet</i> gazetesi için düzenlediği “Baba Beni Okula Gönder” kampanyası sorulmuş. <br/><br/>Telefonları dinlendiği için o telefonlarda arkadaşlarıyla yaptığı konuşmaları sorulmuş. <br/><br/>Ergenekon sanıklarını tanıyıp tanımadığı sorulmuş. <br/><br/>Bir Sinan Aygün’ü tanıyormuş, gazete için yapılan bir kampanya nedeniyle tanışmış. <br/><br/>Bir de Adnan Akfırat’ı tanıyormuş, onunla da öğrenciliği sırasında Boğaziçi Folklor Kulübü’nde tanışmış. <br/><br/>Ben Sedat’ı çok uzun yıllardan beri tanırım. <br/><br/>Tanımasam da fark etmezdi, biri “adını ortaya koyarak” bir şey söylüyorsa aksi kanıtlanana kadar ben ona inanırım. <br/><br/>Şimdi savcıya ve polislere sormak gerekiyor. <br/><br/>“Siz Tijen Mergen’i niye alıp iki gün nezarette tuttunuz?” <br/><br/>Biz, “bir darbe yapıp herkese hukuk dışına çıkan uygulamalarla acı çektireceği” için Ergenekon’a karşıyız, bunun için Ergenekon soruşturmasını ve davasını sonuna kadar destekliyoruz. <br/><br/>Peki, siz ne diye “hukuksuz” bir örgütü soruştururken hukuksuz biçimde insanlara acı çektiriyorsunuz? <br/><br/>Buna ne hakkınız var? <br/><br/>Elinizde bir kanıt, bir belge yoksa nasıl canınızın istediğini alıp götürebilirsiniz? <br/><br/>Sedat dedi ki, “bu tür uygulamalar Ergenekon soruşturmasına zarar veriyor.” <br/><br/>Ben de dedim ki “böyle bir uygulamanın Ergenekon soruşturmasına zarar verip vermediği umurumda bile değil, isterse zarar vermesin, gene de kimseyi böyle gözaltına alamazlar.” <br/><br/>Bugüne kadar yakalananlar hakkında, bir ucundan da olsa Ergenekon’a “bulaştığını” gösteren belgeler, ifadeler çıktı ortaya. <br/><br/>Mergen için böyle bir belge görülmedi. <br/><br/>Peki, bu insan niye gözaltına alındı? <br/><br/>Ergenekon’u, Ergenekon’a benzeyerek mi önleyeceksiniz? <br/><br/>Ergenekon’a karşı olan insanlar “Ergenekon’un hukuksuzluğuna” karşı değiller, hukuksuzluğun bizzat kendisine karşılar. <br/><br/>Biz, iki “hukuksuzluktan” birini seçmeyiz. <br/><br/>Biz “hukuk” istiyoruz. <br/><br/>Eğer herkes, partisi, polisi, askeri, medyası, örgütü, savcısı, siyasetçisiyle “hukuksuzluğa” bulaştıysa, biz gücümüz yettiğince hepsine karşı çıkarız. <br/><br/>Biz buna inanıyoruz. <br/><br/>Rahat yaşayamasak da, rahat uyuyoruz bu sayede.</p>
<br/>
<br/>
<br/>



<br/>


<div id="taraf_not">
</div>

</div>


</div>
