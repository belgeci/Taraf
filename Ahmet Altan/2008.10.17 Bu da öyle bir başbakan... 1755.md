# Bu da öyle bir başbakan...

*Ahmet Altan 17.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Bir baskının geleceği belli.</p><br/>
<p>Günler önceden bilgiler akmaya başlamış, istihbarat raporları yazılmış, görüntüler alınmış.</p><br/>
<p>Ama baskın önlenmemiş.</p><br/>
<p>On yedi çocuk ölmüş.</p><br/>
<p>Kim yargılanmalı şimdi?</p><br/>
<p>Mahkeme kime kâğıt göndermeli?</p><br/>
<p>O çocukları korumayanlara, onları ölüme terk edenlere değil mi?</p><br/>
<p>Onlara gitmiyor ama o mahkeme kâğıtları.</p><br/>
<p>Kime gidiyor?</p><br/>
<p>Bu gerçekleri açıklayanlara.</p><br/>
<p>Dün gece Genelkurmay Başkanlığı Askerî Mahkemesi’nden iki ayrı kâğıt geldi bize.</p><br/>
<p>Biri Aktütün’le ilgili yayınları yasaklıyordu.</p><br/>
<p>Niye yasaklıyor?</p><br/>
<p>Devlet sırrıymış.</p><br/>
<p>Sır olan ne?</p><br/>
<p>O çocukların nasıl öldüğü.</p><br/>
<p>Bu neden sır olsun?</p><br/>
<p>Tam aksine bunun açıkça tartışılması, gerçeklerin ortaya çıkarılması gerekir ki daha fazla çocuk ölmesin.</p><br/>
<p>Ama o çocukların nasıl ölüme terk edildiği anlaşılmasın istiyorlar, sorumlulardan hesap sorulmasın istiyorlar, halk gerçekleri bilmesin istiyorlar.</p><br/>
<p>Kendi günahlarını “devlet sırrı” kalkanının arkasına saklıyorlar.</p><br/>
<p>Mahkemeden kâğıt gönderiyorlar.</p><br/>
<p>Buna hukuk mu denir Allah aşkına?</p><br/>
<p>Bu zorbalıktan başka nedir?</p><br/>
<p>Bir ülkede normal yargının yanında bir de askerî yargı olursa tabii hukuk adına böyle tuhaflıklar yaşanır.</p><br/>
<p>Ortada bir dava yok ama yasaklama var.</p><br/>
<p>İkinci mahkeme kâğıdı daha da tuhaf.</p><br/>
<p>O kâğıt, Aktütün olayıyla ilgili olarak “tutuklanacak” olan sanıkların avukatlarının bu olayla ilgili belgeleri inceleyemeyeceğini söylüyor.</p><br/>
<p>Kimi tutuklayacaklar peki?</p><br/>
<p>O çocukları orada bırakanları mı?</p><br/>
<p>Hayır.</p><br/>
<p>Akıllarındaki “müstakbel tutuklular”, gerçekleri açıklayanlar.</p><br/>
<p>“Alıp götürsek iyi olur” diye düşünüyorlar herhalde.</p><br/>
<p>Alıp götürüp yargılayacaklar ama yargılama nedeni olan olayla ilgili hiçbir belge mahkemede konuşulmayacak.</p><br/>
<p>Ne hukuk ama...</p><br/>
<p>Hukuka postal giydirip apolet takarsan, karşına çıkacak olan da bu ucubedir işte.</p><br/>
<p>Halkın gerçekleri öğrenmesini önlemek için her türlü zorbalığı hukuk kisvesi altında yapabilirsin.</p><br/>
<p>Bu utanç verici zorbalığı önleyecek olan kim?</p><br/>
<p>Türkiye’ye gerçek bir hukuk sistemi getirmesi gereken, bunun için halkına söz veren siyasi iktidar elbette.</p><br/>
<p>Askerî yargıyı, dünyanın bütün gelişmiş ülkelerinde olduğu gibi sadece askerî disiplin cezalarına bakan bir kuruluş haline getirecek.</p><br/>
<p>İktidardakiler böyle bir şey yapıyorlar mı?</p><br/>
<p>Yapmıyorlar.</p><br/>
<p>Onun yerine başbakan kalkıyor, parmağını sallayarak kendi halkını tehdit eden genelkurmay başkanını destekliyor.</p><br/>
<p>Ne ölen çocukların hesabını soruyor, ne çarpık bir hukuk sistemini düzeltmek istiyor.</p><br/>
<p>Tehditkâr bir generalin tehditlerine kendi tehditlerini ekliyor.</p><br/>
<p>O generalin üslubuyla, “gerçekleri öğrenmek isteyenlere” karşı çıkıyor.</p><br/>
<p>Paşasıyla iyi geçinecek.</p><br/>
<p>Geçen yıl başbakana verilen muhtıranın altında o paşanın da imzası vardı.</p><br/>
<p>O zaman o muhtıraya başbakan cesaretle karşı çıkmıştı.</p><br/>
<p>Arkasında bulduğu halk desteğinin nedenleri arasında, gösterdiği o cesaret de bulunuyordu.</p><br/>
<p>Kendisini ve iktidarını cesaretle korudu ama iş çocukları korumaya gelince o cesaret uçtu gitti.</p><br/>
<p>Çocuklar ölüversin ne olacak, iktidardan önemli mi?</p><br/>
<p>Daha önce de böyle yapmıştı.</p><br/>
<p>Şemdinli’de suçluların ortaya çıkarılmasını engellemiş, olayı aydınlatmaya çalışan savcının meslek hayatını sona erdirmişti.</p><br/>
<p>Askerle anlaşmanın kendi iktidarına yardım edeceğini sanmıştı.</p><br/>
<p>Ne kadar yanıldığını cumhurbaşkanlığı seçimlerinde yediği muhtırayla gördü.</p><br/>
<p>Askerle işbirliği yapmaya çalışan her politikacı sonunda bu gerçekle karşılaşır.</p><br/>
<p>Ama anlaşılan gördüğünü pek algılamamış.</p><br/>
<p>Şimdi aynı şeyi bir daha deniyor.</p><br/>
<p>Ölen çocuklara, özgürlüğe, halkının gerçekleri öğrenme hakkına, demokrasiye, hukuka değil, bir generalin tehditlerine, gerçeklerin saklanmasını isteyen zorbalığa sahip çıkıyor.</p><br/>
<p>Çıksın.</p><br/>
<p>Kendisine muhtıra verenlerle işbirliği yapsın.</p><br/>
<p>Onların, gazetecilere verdiği muhtırayı desteklesin.</p><br/>
<p>Katılsın muhtıracıların arasına.</p><br/>
<p>Bu ülke, bu halk özgürlüğü hak ediyor.</p><br/>
<p>Tehditkâr generaller, işbirlikçi politikacılar elele verseler de bunu engelleyemezler.</p><br/>
<p>Her firavunun bir Musa’sı vardır.</p><br/>
<p>Buranın Musa’sı, buranın özgürlüğe acıkmış halkıdır.</p><br/>
<p>Gün gelir, devran döner, bu Musa bu firavunlara bunun hesabını sorar.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2289.htm), [web.archive.org (arşiv bağlantısı)](http://web.archive.org/web/20090905090818/http://www.taraf.com.tr:80/makale/2289.htm)
