# Haberlere bak...

*Ahmet Altan 04.06.2009*

<div class="taraf_structure_2col_1zq">
<div class="margen_n">



 <p>Bazen mahalle arasında karanlık girişli, toz kokan dükkânlara rastlarsınız. <br/><br/>İçerisi eski eşyalarla doludur. <br/><br/>Ayağı kırık komodinler, çatlamış aynalar, emaye sürahiler, içi boş mücevher kutuları, ressamı belirsiz yağlıboya tablolar, kapısı sökülmüş gardıroplar, paslı çay kaşıkları öyle rastgele üst üste atılmıştır. <br/><br/>Meraklıları o dükkânların içinde kaybolurlar, tozlu eşyaların altında, sahipsiz tablolarda, komodinlerin içinde kıymetli bir parça ararlar. <br/><br/>Bizdeki siyasi haberler de genellikle böyle oluyor. <br/><br/>Bir hırdavat kalabalığı. <br/><br/>İçine girip değerli bir olay bakınıyorsunuz, bazen buluyorsunuz bazen bulamıyorsunuz. <br/><br/>Dün Meclis’te mayın savaşı vardı. <br/><br/>Kimsenin pek anlamadığı bir savaş bu. <br/><br/>“Ordu gömdüğü mayınları niye çıkartamıyor” diye soruyor insanlar. <br/><br/>Metin Münir, <i>Milliyet</i> gazetesinde, “ordu savaş sırasında düşmanın gömdüğü mayınları çıkartmak için eğitilmiştir, geniş mayınlı sahaları temizleyemez” diye yazdı. <br/><br/>Ben, başka bir şeyi merak ediyorum. <br/><br/>Suriye sınırındaki mayınlı bölgenin “mayın haritası” var mı? <br/><br/>Yoksa o haritayı kayıp mı ettiler? <br/><br/>Normalde, o haritanın bir yerlerde duruyor olması lazım. <br/><br/>Ama kimse bu kuşkulara karşı, “o harita bizde var” demiyor. <br/><br/>O mayınlı arazinin temizlendikten sonra kime verileceği de tartışma konusu. <br/><br/>Bazıları, “İsrail’e verilecek” diyor. <br/><br/>Başbakan, “bunu da nereden uyduruyorsunuz” diye cevaplıyor. <br/><br/>O arazi, mayınları temizlendikten sonra ne olacak? <br/><br/>Bunun net cevabı da daha bulunamadı. <br/><br/>Biraz kör dövüşünü andırıyor sanki bu mayın çatışması. <br/><br/>Her zaman olduğu gibi iş çoktan “ihanet” suçlamalarına gelip dayandı. <br/><br/>Bu “hainlik” suçlaması da bizim hırdavat dükkânlarının vazgeçilmez parçasıdır. <br/><br/>Herkes sırayla birbirini “hainlikle” suçlar. <br/><br/>Bana sorarsanız, dünkü “dükkândaki” en kıymetli iki parçadan biri AKP Başkanı Erdoğan’ın partisinin ismiyle ilgili sert çıkışıydı. <br/><br/>Erdoğan AKP’ye AKP diyenlerin “edepsiz” olduğunu söyledi. <br/><br/>AKP’nin adı Ak Parti imiş. <br/><br/>Bunun yazılması da söylenmesi de zor, başbakan “edepsiz” demesin diye insanların kendilerini zorlayarak Ak Parti diyeceklerini sanmam. <br/><br/>Diyenler var ama ben demem. <br/><br/>Adının ne olduğunun benim için hiçbir önemi yok, şu barışı sağlasın, anayasayı sivilleştirsin, 12 Eylül yasalarını değiştirsin de adı ne olursa olsun. <br/><br/>Zaten bunları yapsa, herhalde parti adının nasıl söyleneceği üzerinden “edepsizlik” polemiğine girmezdi başbakan. <br/><br/>Ben lisedeyken bir gün iriyarı Kürt bir oğlan tahtaya kalkmıştı, şivesi pek iyi değildi, o konuştuğunda gülüşenler oldu, ben yanımdaki kızla kırıştırıyordum ve çocukla ilgili değildim ama o sırada biz bambaşka bir şakaya gülüyorduk. <br/><br/>İriyarı oğlan sinirlenip yerine oturdu, teneffüste de hoca sınıftan çıkar çıkmaz kapıyı kapatıp, “ben konuşurken kim güldü” diye bağırdı. <br/><br/>“Bana kim güldü” deseydi mesele yoktu ama “ben konuşurken kim güldü” deyince mesele değişti. <br/><br/>“Ben güldüm” dedim. <br/><br/>Sonrasını tahmin edersiniz, aslında benimle hiç ilgisi olmayan bir konu yüzünden kavganın göbeğinde buldum kendimi. <br/><br/>Şimdi de Erdoğan’ın aklında bir “edepsiz” tanımı olduğunu, bunun da bizi pek hedef almadığını sanıyorum ama sırf AKP dediğim için konu birdenbire bizi de ilgilendirdi. <br/><br/>Sırf bir parti adını kullanma biçimi yüzünden karşıdan “edepsiz” diye bir ses yükselince kaçınılmaz olarak, bizden de “edep haricine o kadar kolay çıkma” sesi yükselecek. <br/><br/>Herkes edebin sınırları içinde kalsın, suçlamalar bu kadar kolay olmasın, bunca işin arasında bir de “kim edepli” tartışmasıyla uğraşmayalım. <br/><br/>Bu dükkânın “eğlenceli” parçasıydı. <br/><br/>Ama asıl önemli olan, Kahire’den gelen haberdi. <br/><br/>Dünyadaki en önemli din okullardan biri olan El Ezher, “Ilımlı İslam’ı anlatan” bir televizyon kanalı açıyordu. <br/><br/>Bizde neredeyse herkesi kızdıran “Ilımlı İslam” tanımına Kahire sahip çıkıyordu. <br/><br/>“Ilımlı İslam” lafına müminler kızar, “İslam İslam’dır, ılımlısı ılımsızı yoktur” diye, “laikçiler” kızar, “ılımlı diyerek şeriatçıların amaçlarını sempatik gösteriyorsunuz” diye. <br/><br/>Ilımlı İslam’ın ne olduğu da pek bilinmez ama herkes bu laftan uzak durur. <br/><br/>Benim anladığım, “savaşçı” olmayan, uzlaşmaya önem veren, kendi inancını silahla kabul ettirmeye çalışmayan, başkalarını zorlamayan ve demokrasiyle birarada varolabilecek bir İslam modeline “ılımlı İslam” deniyor. <br/><br/>El Ezher’in bu kavrama sahip çıkması herhalde İslam âleminde yeni bir tartışma başlatacak. <br/><br/>Epeydir kendisine “cüzamlı” muamelesi yapılan bu laf belli bir meşruiyet kazanacak. <br/><br/>İslam’ın modern dünyada varolma biçimi de yeniden değerlendirilecek. <br/><br/>Bir de yapılan araştırmalar, bizim halkın “sivil toplum” örgütlerine diğer toplumlara kıyasla çok kuşkulu yaklaştığını ortaya koyuyordu. <br/><br/>Sanırım bu “sivil toplum örgütlerini” kullanan Ergenekon’un ve “bu örgütleri nasıl kullanırız” diye planlar yaparken yakalanan ordunun etkisi. <br/><br/>Deniz Feneri skandalının da bunda bir payı olabilir ama sanırım kuşkunun ana gövdesini Ergenekon oluşturuyor. <br/><br/>Bir de “eski” siyasetçilerin yeni bir “merkez sağ” inşa etme projesi vardı ki... <br/><br/>Ona “antikacı” kılıklı bütün hırdavatçı dükkânlarında rastlanır. <br/><br/>Dikkatli bakarsanız, hemen emaye leğenlerin yanında dururlar.</p>
<br/>
<br/>
<br/>



<br/>


<div id="taraf_not">
</div>

</div>


</div>
