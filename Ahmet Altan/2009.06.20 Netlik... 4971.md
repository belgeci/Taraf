# Netlik...

*Ahmet Altan 20.06.2009*

<div class="taraf_structure_2col_1zq">
<div class="margen_n">



 <p>Şu son belge olayından sonra gazetelere bakıyorum, televizyonları izliyorum. <br/><br/>Ve, “bizim paşalar gene de kibar insanlarmış” diyorum. <br/><br/>Böyle medyayı bulduktan sonra değil kırk senede dört darbe, ben paşa olsam her ay bir darbe yapardım. <br/><br/>Ortada, bir “darbe” planı var. <br/><br/>Bazıları bu planın arkasında ne olduğunu anlamaya çalışmak yerine meselenin üstünü örtmeye, bunu beceremezlerse akılları karıştırmaya uğraşıyorlar. <br/><br/>Örtemezler. <br/><br/>Çünkü medyanın bir de dürüst ayağı var artık. <br/><br/>Şimdi işi netleştirelim. <br/><br/>Ergenekon sanığı bir eski subayın ofisinde bir “darbe planı” bulundu. <br/><br/>Planın altında hâlâ görevde olan ve daha önce de bir andıç hazırlamış bulunan bir albayın imzası var. <br/><br/>Genelkurmay, “biz bu planı hazırlamadık” dedi. <br/><br/>Arkasından “bu plan sahte” iddiası ortaya çıktı. <br/><br/>“Albay bu planı hazırlamadı” dendi. <br/><br/>“Bu planın altındaki imza albaya ait değil” dendi. <br/><br/>“Bu planı oraya polisler koydu” dendi. <br/><br/>Bütün bu iddialara tek tek bakalım, durumu açıklığa kavuşturalım. <br/><br/>Önce planın “bulunmasından” başlayalım. <br/><br/>Bu plan bulunup da devletin dosyalarına girdikten, biz de bu planı yayımladıktan sonra, ofisinde plan bulunan sanığın avukatları bir açıklama yaptı. <br/><br/>“Biz, bu planın bulunduğunu görmedik” dediler. <br/><br/>Bu, “polisler o planı bize göstermeden oraya koydular” demeye geliyordu. <br/><br/>Türkiye’de her şey mümkündür. <br/><br/>Hiçbir ihtimali gözardı etmeyiz ama “somut” bilgilere de dikkatle bakarız. <br/><br/>Avukatların yalan söylediğini okuyacaksınız bugün bizim gazetenin manşetinde. <br/><br/>O planın bulunduğunu avukatlar biliyordu. <br/><br/>Bunun kanıtı ne? <br/><br/>Bunun kanıtı, o planın altındaki “parafları” ve belgeye el koyma tutanağındaki “avukatlar, bulunan belgelere paraf koydular” açıklaması. <br/><br/>Ayrıca o tutanağın altında da avukatların imzası var. <br/><br/>Planın altına paraf koymuşlar, paraf koyduklarını açıkça yazan tutanağı da imzalamışlar. <br/><br/>“Biz bu planı görmedik” lafı ne peki? <br/><br/>Düpedüz, apaçık bir yalan. <br/><br/>Avukatlar yalan söylüyor. <br/><br/>İlk netleştireceğimiz nokta bu. <br/><br/>Bu plan Ergenekon sanığının ofisinde bulundu, bunun orada bulunduğunu avukatlar da imzalarıyla kayıtlara geçirdi. <br/><br/>Avukatlar niye yalan söylüyor? <br/><br/>Gerçeği saptırmaya çalışıyorlar ve medyanın bir kısmı bu “yalana” büyük bir zevkle inanmış gibi yapıyor. <br/><br/>Gelelim, “o planı asla yazmamıştır” denilen albayın imzasına. <br/><br/>Bizzat Jandarma raporu, “bu imzanın albayın imzasına benzediğini” söylüyor. <br/><br/>“Ama tam emin olamıyoruz” diye de ekliyor. <br/><br/>O imza bir de “siviller” tarafından incelenecek. <br/><br/>Adli Tıp da o imzayı inceleyecek. <br/><br/>Gerekirse herhalde yurtdışına da gönderilir iyice emin olmak için.<i> <br/><br/>Sabah</i> Gazetesi’nin yakaladığı haber ise moda deyimle daha da “vahim.” <br/><br/>Albay, Askerî Savcılık’ta verdiği ifadeyi “sahte bir imzayla” imzalamış. <br/><br/>İfadenin altındaki “yeni” imza, albayın eski imzalarından farklıymış. <br/><br/>Albay niye birdenbire imzasını değiştirdi? <br/><br/>Kendinden, imzasından emin olan biri, sivil savcılıklara da gönderilecek ifadesinde imzasını değiştirir mi? <br/><br/>Bu imza değişikliğinin nedeninin de Genelkurmay tarafından açıklanması gerekiyor. <br/><br/>Şimdi bir çizgi çizip toplayalım. <br/><br/>Avukatlar yalan söylüyor. <br/><br/>Albay sivil savcılara sahte imza gönderiyor. <br/><br/>Bütün bunlardan nasıl bir sonuç çıkartıyorsunuz? <br/><br/>Kuşkucu birisiniz, bir sonuç çıkartmıyorsunuz. <br/><br/>“Gerçek mi, değil mi” diye tartışmak istiyorsunuz. <br/><br/>Olur. <br/><br/>Birincisi bu belge “gerçek”. <br/><br/>Devlet kayıtlarında, altında avukatların ve polislerin imzasıyla duruyor. <br/><br/>Biri, bir “darbe planı” hazırlamış, bu kesin. <br/><br/>Soru, “sahte olup olmaması” değil. <br/><br/>Soru, “bunu albay mı hazırladı, başkası mı” sorusu? <br/><br/>Elimizdeki bilgileri bir daha toplayalım. <br/><br/>Belge resmen bulunuyor, avukatlar yalan söylüyor, belgenin altındaki imza “albayın imzasına” benziyor, albay sivil savcılara sahte imza gönderiyor. <br/><br/>Şu andaki net durum bu. <br/><br/>Tuhaf bir ülkede yaşıyoruz, her zaman acayip işler olabileceğini biliyoruz ve kuşkucu insanlarız. <br/><br/>“O belgeyi albay yazdı diye kesin hükme varmayalım,” diyorsunuz. <br/><br/>Peki. <br/><br/>Şimdi avukatlar niye yalan söylediklerini, albay niye imzasını değiştirdiğini ve Jandarma da o belgenin altındaki imzanın albayın imzasına “ne kadar” benzediğini açıklasın. <br/><br/>Ve kimse unutmasın... <br/><br/>Bu ülkenin artık sadece “darbe sever” medyası yok, onlar darbe hazırlıklarını, bulanık laflarla, sessizliklerle geçiştiremezler, bir de darbe sevmeyen medya var çünkü. <br/><br/>Yalan söylemeyi düşünen birileri varsa onlara dostça bir uyarı bu.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6140.htm), [web.archive.org (arşiv bağlantısı)](http://web.archive.org/web/20090824184419/http://www.taraf.com.tr:80/makale/6140.htm)
