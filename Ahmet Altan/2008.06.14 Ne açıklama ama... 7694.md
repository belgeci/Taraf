# Ne açıklama ama...

*Ahmet Altan 14.06.2008*

<div class="taraf_structure_2col_1zq">
<div class="margen_n">



 <p>Ordunun bugünkü komuta kademesinin üstünde “27 Nisan muhtırasının” gölgesi var.<br/>
Hukuka ve demokrasiye aykırı bir muhtıraydı o.<br/>
Hiç üstlerine vazife olmadığı halde kendi görev alanlarının dışına çıkarak cumhurbaşkanlığı seçimlerine müdahale etmişlerdi.<br/>
Yasaları çiğneyip suç işlemişlerdi.<br/>
Anayasa Mahkemesi’nin üzerinde ise “367” kararıyla, “türbanı iptal” ederken anayasayı açıkça çiğnemelerinin gölgesi var.<br/>
Onlar da anayasayı ihlal ederek suç işlediler.<br/>
Asla suça bulaşmaması gerektiği halde suça bulaşmış iki kurumun, iki önemli mensubu gizlice buluşuyorlar.<br/>
Ortak bir amaçları bulunuyor bu kurumların.<br/>
Ordu, 27 Nisan muhtırasıyla... Anayasa Mahkemesi de “türban değişikliğini” iptal ederken “anayasal sınırlarını” aşarak, halkın iradesini temsil eden parlamentoyu “devreden çıkartmak” istediklerini kesin bir şekilde ortaya koymuşlar.<br/>
Halksız ve parlamentosuz bir yönetim biçimi istiyorlar.<br/>
Türkiye’yi ve burada yaşayan milyonlarca insanın hayatlarını, sadece kendi arzularına ve inanışlarına göre biçimlendirmek peşindeler.<br/>
Böyle bir amacı olan iki kurumun önde gelen üyeleri, Anayasa Mahkemesi’nin hayati kararlar vermesinin arifesinde buluşup ne konuşurlar?<br/>
Açıklamalarına göre “Kuzey Irak’ı görüşmüşler” bir saat on beş dakika boyunca.<br/>
Siyasete müdahale etmekten kaçınmıyorlar ama bir araya gelince siyaset konuşmuyorlar.<br/>
E, bir şey söylemek zorundalar neticede.<br/>
Kara Kuvvetleri Komutanı Orgeneral İlker Başbuğ, “Kuzey Irak operasyonunu konuştuk” diyor.<br/>
Keşke, bir kuvvet komutanının sözlerine gözü kapalı inanabilecek kadar güvensek.<br/>
Ama “Hudson Enstitüsü’nde yapılan toplantıyla” ilgi Genelkurmay’ın yalanlaması hâlâ hafızalarda.<br/>
O “yalanlamanın” yalan olduğu kısa sürede çıkmıştı ortaya.<br/>
Daha kısa süre önce yaşadığımız o olay bize, “yalan söyleyebileceklerini” gösterdi maalesef.<br/>
Anayasa Mahkemesi Başkanvekili Osman Paksüt’ün açıklamaları biraz daha şaşırtıcı.<br/>
Üç kere buluştuklarını söylüyor.<br/>
Anlaşıldığına göre bizim haber yaptığımız buluşmaları “üçüncü” buluşma.<br/>
İlk “buluşmalarında” komutanın görevini kutlamış, üçüncü buluşmalarında “Kuzey Irak operasyonunu” kutlamış ama “ikinci” buluşmalarında ne konuştuklarını, niye buluştuklarını hatırlamıyor.<br/>
Kara Kuvvetleri Komutanı ile ne konuştuğunu unutan bir Anayasa Mahkemesi üyemiz var.<br/>
Ve, bu üye ülkenin kaderini belirleyecek bir güce sahip.<br/>
Osman Paksüt’ün hafızası zayıf.<br/>
Rahatça anlaşılıyor.<br/>
Bu hafıza zafiyetinin başka sonuçları da çıkar belki ortaya.<br/>
Acaba Paksüt’ün hatırlamadığı başka neler var?<br/>
Ayrıca, karargâhtaki “kameraların kapatılmadığını” söylüyor Paksüt.<br/>
Sayın yargıca çok basit bir soru sormak istiyor insan:<br/>
--Nerden biliyorsunuz? Birisi size “kameraları kapatmadık” mı dedi?<br/>
Paksüt, bizim haberi “doğrularken” bir de “Beni izliyorlar, bu haber o izlemenin sonucu” demiş.<br/>
Yani onu izleyenler bize bu haberi vermiş.<br/>
Bilmiyorum onu teselli mi eder yoksa ürkütür mü ama ben işin doğrusunu söyleyeyim ona.<br/>
Haber kaynaklarımız, dün de söylediğimiz gibi, Genelkurmay’ın içinden.<br/>
Sanıyorum sadece bu gerçek bile tek başına bir “mesaj” içeriyor bu tür “buluşmalara” meraklı olanlara.<br/>
Bu işlerden hoşlanmayan birileri var devletin içinde.<br/>
Hukuksuzluğu durdurmak isteyen birileri.<br/>
Hukuk dışına çıkılmasının devleti ne hale getirdiğini gören ve buranın gerçek bir hukuk devleti olmasını isteyen birileri.<br/>
Ve, kararlı gözüküyorlar.<br/>
Hukuksuzluk çökertti bu ülkeyi.<br/>
Devletin içinden çeteler çıktı.<br/>
Yargının en “yüce” zirveleri yasaları çiğneyip toplumu güvencesiz bıraktı.<br/>
Avrupa’nın en fakir ülkesi olarak kaldık.<br/>
Hukuka ve demokrasiye saygı gösteren ülkeler dörtnala zenginliğe doğru giderken biz hâlâ yoksulluklarla boğuşuyoruz.<br/>
Bunlar da kendilerini milyonlarca insandan “daha akıllı ve daha vatansever” sanan bir avuç devlet görevlisi yüzünden oluyor.<br/>
Artık biraz abartıyorlar.<br/>
Üstelik kendi meslektaşlarını da utandırmaya başladılar.<br/>
Çünkü onlar oyunu kaybettiklerini kabul etmeyerek mızıkçılık yapıyorlar.<br/>
Böyle “buluşmalara” düşkün olanlar artık gerçeği görmeli, bu iş bitti.<br/>
Bu ülke bunlara artık izin vermeyecek.<br/>
Vazgeçin.<br/>
Yasalara uymak sandığınız kadar zor değil.<br/>
Yasalara uyun.<br/>
Böylece “unutmak zorunda” kalacağınız buluşmalardan da kurtulursunuz.<br/>
<br/>
14.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
