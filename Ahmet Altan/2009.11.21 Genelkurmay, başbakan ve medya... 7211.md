# Genelkurmay, başbakan ve medya...

*Ahmet Altan 21.11.2009*

<div class="taraf_structure_2col_1zq">
<div class="margen_n">



 <p>Bu ülkenin ezilen insanları... <br/><br/>Ne yapacak, nereye gidecek, kime sığınacaksınız? <br/><br/>Sizi kuşatan bu büyük sessizliği nasıl kıracak, sesinizi nasıl duyuracak, çocuklarınızın hayatını nasıl kurtaracaksınız? <br/><br/>Sahte kavgaların suskun figüranları olarak birbirinize düşmanlık edip “efendilerinizin” oyunlarında, sadece onlar istediğinde alkış mı tutacaksınız? <br/><br/>Bu ülkede, birbirinizden başka sığınacak kimseniz yok. <br/><br/>Çocuklarınızı öldürmek için planlar yapıldığında bile bunu sizden saklamaya çalışıyorlar. <br/><br/>Bunu görmüyor musunuz? <br/><br/>Bugüne dek karşılaştığımız en korkunç, en vahşi, en insafsız plan ortaya çıktığında üzerinize kapanan ağır kapılara çarptığınızda ne hissediyorsunuz? <br/><br/>Orduda dehşet verici bir cuntanın planları yakalandı. <br/><br/>Koç Müzesi’nde “ziyaretçi çocukları öldürmek için” bomba koydukları anlaşıldı. <br/><br/>Cuntanın planlarında söz edilen müzede o “bomba” bulundu. <br/><br/>Eğer cunta ortaya çıkarılmasaydı o bomba patlayacak ve tahmin edemeyeceğimiz kadar çocuk ölecekti. <br/><br/>Cuntanın planlarında yer alan bir krokide gösterilen “cephanelikler” Poyrazköy’de ele geçirildi. <br/><br/>Genelkurmay, bu cuntadan haberdar edildi. <br/><br/>Bu cuntanın yöneticileri arasında “üç paşa” bulunduğu planlarda yazıyordu. <br/><br/>Üyeleri de üst rütbeli subaylardı. <br/><br/>Peki, Genelkurmay, cinayet planları hazırlayan bu cuntayla ilgili ne yaptı? <br/><br/>Aralarından birisi emekli oldu, diğerleri görevlerinde duruyor, bazıları ise çok önemli mevkilere getirildi 30 ağustosta. <br/><br/>Cunta üyelerinin bazıları sivil mahkemelerde tutuklanıyor ama bu insanların “askeriyedeki” mevkileri zırh gibi sapasağlam. <br/><br/>Genelkurmay hiçbirini “açığa” almadı. <br/><br/>Onlar hakkında bir “soruşturma” yaptığını bile söylemedi. <br/><br/>Peki, ne yaptı? <br/><br/>Bu cinayet planlarını yayımlayan <i>Taraf</i> Gazetesi için “suç duyurusunda” bulundu. <br/><br/>“Suçlu” ordunun içinde ama ordu bizim hakkımızda suç duyurusunda bulunuyor. <br/><br/>Cunta üyelerine dokunma, cunta üyelerini soruşturma, onları açığa alma, bazılarını önemli görevlere getir sonra da cuntayı açıklayan gazeteyi susturmak için “suç duyurusunda” bulun. <br/><br/>Genelkurmay işini yapmıyor. <br/><br/>Biz işimizi yapıyoruz. <br/><br/>Ve, bizi susturmak istiyor. <br/><br/>Bizi susturmak için harcayacakları enerjiyi cuntaları ortaya çıkarmak, cinayet planlarını engellemek, darbecileri ayıklamak için harcasalar daha iyi olur bence. <br/><br/>Artık “asker” olmalarının zamanı gelmedi mi? <br/><br/>Bu kadar disiplinsiz, içinde bu kadar çok suçlu barındıran bir ordu olabilir mi? <br/><br/>Ya “sivil” başbakan... O ne yapıyor? <br/><br/>Devleti yönetmekle görevli olan başbakan, yönettiği devletin ordusunda ortaya çıkan cuntayla ilgili ne tür idari tedbirler alıyor? <br/><br/>Bu cuntaların hesabını soruyor mu? <br/><br/>Dünyanın hangi ülkesinde, ordunun içinde böylesine korkunç bir cunta ortaya çıktığında başbakan, savunma bakanı, genelkurmay başkanı susabilir? <br/><br/>Bu insanların kendi halklarına karşı bir sorumlulukları yok mu? <br/><br/>Başbakan susuyor, sadece susmakla kalmıyor bir de bizi susturmaya kalkıyor. <br/><br/>“Olay yargıya intikal ettiyse bunu kurcalamaya ne gerek var” diyor, “bir gazetede kampanya var. Bu kampanyalar kurumlarımızı zedeliyor, yıpratıyor” diyor, “tahrik ediyor, tahrip ediyor ve biz bunları doğru bulmuyoruz” diyor. <br/><br/>Başbakan bize “niye kurcalıyorsun” diye sormayacak, bu onun işi de değil, haddi de değil, o “neden kendisinin kurcalamadığını” anlatacak halkına. <br/><br/>Bu ülkenin başbakanı o. <br/><br/>Yönettiği ülkenin ordusunda cunta çıktığında bunun gereğini yapmak onun işi. <br/><br/>Cuntaları halktan gizlesin diye getirmedi insanlar onu o makama, cuntaları ortaya çıkarsın, “kurcalasın” diye getirdi. <br/><br/>Kurcalamaya kendi cesareti yetmiyorsa, bıraksın cesareti yetenler kurcalasın. <br/><br/>Biz, onun “siyasi hesaplarına” göre gazetecilik yapmayacağız, o “gerçeklere” göre başbakanlık yapacak. <br/><br/>Ya medya... <br/><br/>Dünkü gazetelere bir bakın, çocuklarınızı öldürmek için planlar yapan cuntayla ilgili kaçında haber var? <br/><br/>Kaç televizyon verdi bu haberi? <br/><br/>Çocuklarınızı öldürmek isteyen cuntanın haberini size kaçı duyurdu? <br/><br/>Askerî bir medya, çoktan cuntanın yanında yer aldı. <br/><br/>Bu ülkenin ezilen insanları... <br/><br/>Kürtleri, dindarları, Alevileri, solcuları, demokratları, liberalleri... <br/><br/>Bu kuşatmayı nasıl yaracaksınız? <br/><br/>Nereye gidecek, ne yapacak, kime sığınacaksınız? <br/><br/>Bu insafsız oyunda birbirinizden başka sığınacak kiminiz var? <br/><br/>Kiminiz var gerçekten?</p>
<br/>
<br/>
<br/>



<br/>


<div id="taraf_not">
</div>

</div>


</div>
