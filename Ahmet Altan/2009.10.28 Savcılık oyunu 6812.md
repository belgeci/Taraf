# Savcılık oyunu

*Ahmet Altan 28.10.2009*

<div class="taraf_structure_2col_1zq">
<div class="margen_n">



 <p>Ordu suçüstü yakalandı. <br/><br/>Bir cuntanın darbe hazırladığı, Genelkurmay Başkanlığı’nda yazılan bir “planın” ele geçirilmesiyle kanıtlandı. <br/><br/>Bu şartlarda yapılabilecek iki şey var ordu açısından. <br/><br/>Birincisi, “ordu hukuka uyar” diyerek içlerindeki cuntacıları temizleyip yargıya sevk ederler ve “suçlu bir ordu” durumundan çıkıp “disiplinsiz ve dağınık bir ordu” olduklarını kabullenirler. <br/><br/>Ya da “cuntacılara” sahip çıkarlar ve bütün orduyu “suçlu” hale getirirler. <br/><br/>Şu ana kadar yaşanan gelişmeler sanki Genelkurmay, ikinci yolu seçecekmiş izlemini uyandırıyor. <br/><br/>Kendi içlerindeki darbecileri temizlemek yerine bütün orduyu “suçlu” ilan edecek bir pozisyonu tercih eder gibiler. <br/><br/>Ve, “darbecileri” koruyabilmek için yeni bir suç işlemeye hazırlanıyorlar. <br/><br/>Askerî savcılık, “darbe” planı hakkında “soruşturma” açmak istiyor. <br/><br/>Askerî savcılığın soruşturmaları nasıl yürüttüğünü Albay Çiçek olayında çok net gördük.<br/><br/>Albayın imza sahtekârlığını görmezden geldiler. <br/><br/>Böyle bir belge olmadığını söylediler. <br/><br/>Dosyayı kapatmaya kalktılar. <br/><br/>Sivil savcılar ise dosyayı açık tutmak ve soruşturmayı sürdürmek için ısrar ettiler. <br/><br/>Bu dosyanın yeniden askerî savcılığa gitmesi herhalde yeniden “kapatılması” anlamına gelecek. <br/><br/>Ama askerî savcılık soruşturmaya el koyamaz. <br/><br/>Çünkü yeni çıkan yasaya göre askerî yargının darbe suçunu soruşturma yetkisi yok, bu yetki sivil yargıya ait. <br/><br/>Bunu zorlamak suç işlemek anlamına geliyor. <br/><br/>Sanırım generaller durumu hâlâ göremiyorlar. <br/><br/>Onların hukuksuz eylemlerinin ne halk arasında ne de medyada destekçisi kaldı. <br/><br/>Bugüne kadar orduyu körü körüne destekleyen, ordunun hukuksuzluğuna kılıflar bulmaya çalışan gazetelerle yazarlar bile bu son olay karşısında pes ettiler. <br/><br/>Daha fazla ısrar edebilecekleri bir durum değil çünkü bu. <br/><br/>Yalçın Doğan’ın dün <i>Hürriyet</i> gazetesindeki harika yazısında saptadığı gibi “yüz yıllık İttihat Terakki geleneği” bu planın ortaya çıkmasıyla sona erdi. <br/><br/>Ordu daha fazla siyasetin içinde kalamayacak. <br/><br/>Politikacılığı bırakıp askerlik yapacak. <br/><br/>Ama işlenen suçların cezasız kalacağına dair bizim generallerde öyle köklü bir alışkanlık var ki bu apaçık gerçeği bile göremiyorlar. <br/><br/>Bir dönemin kapandığını anlayamıyorlar. <br/><br/>Bu yüzden hâlâ “askerî savcılık” manevrasıyla bu davayı sivil savcılardan askerî mahkemelere taşımaya uğraşıyorlar.<br/><br/>Bunun yapamazlar. <br/><br/>Ordu, bu darbe planının bedelini ödemeden, kendi içinde temizlenip arınmadan, yola devam edemez. <br/><br/>Cuntacıları ayıklayacaklar. <br/><br/>Disiplinli askerler olacaklar. <br/><br/>Sivillerin emrine girecekler. <br/><br/>Silahla siyaset yapamayacaklar. <br/><br/>Kıbrıs meselesinden Kürt açılımına, türban konusundan cumhurbaşkanlığı seçimine kadar kendilerini ilgilendirmeyen her konuda Türkiye’nin politikasını belirlemeye kalkan, dış politikada yapılacak hamlelerin önünü kesen bir ordu olmayacak artık. <br/><br/>Bugüne dek Türkiye’nin yaptığı her açılımı, ileriye doğru atılan her adımı engelleyen, demokratikleşmeye geçit vermeyen, kendi halkını fişleyen, korkutan, sürekli darbe planları yapan, siyasetçileri tehdit eden bir ordu ne dünyanın ne Türkiye’nin bugünkü gerçeğine uyuyor. <br/><br/>Darbe planının orijinaliyle birlikte gelen “ihbar mektubundaki” ayrıntılar, ordu içindeki “demokrat” insanların da bu gidişten hoşlanmadığını ve kendi kurumlarındaki bütün “suçların” farkında olduklarını gösteriyor. <br/><br/>Üstelik halk, generallerin saygısız ve aldırmaz tavırlarından da bıktı, eşi “türbanlı” diye bir cumhurbaşkanının seçilmesine müdahale etmeye kalkmaları, kendi cumhurbaşkanlarına saygısızlık etmeleri, kendi ülkelerinin parlamentosunu küçümsemeleri, başbakanın “emrinde” olmayı bir hakaret sanmaları, kendilerini “devlet” gibi görmeleri, JİTEM türü kanunsuz yapılarla suç işlemeleri, insanlara andıçlarla iftira atmaları, darbe planları yapmaları, Ergenekon sanıklarına sahip çıkmaya kalkmaları, adalete müdahale etmeye çabalamaları herkese “yeter artık” dedirtti. <br/><br/>Benim samimi ve dostça tavsiyem, böyle “askerî savcılık” manevraları gibi yasalara aykırı manevralardan vazgeçip yasalara uygun davranmaları. <br/><br/>“Yasasızlık” dönemi bitti. <br/><br/>Generallerin şimdi hukuka, yasaya, devlet ciddiyetine, disipline alışma zamanları. <br/><br/>Bunu halktan gelen sert bir komutla yapmak yerine kendiliklerinden yapsalar herhalde daha iyi olur.</p>
<br/>
<br/>
<br/>



<br/>


<div id="taraf_not">
</div>

</div>


</div>
