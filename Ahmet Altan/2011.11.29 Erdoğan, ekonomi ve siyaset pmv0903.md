# Erdoğan, ekonomi ve siyaset

*Ahmet Altan 29.11.2011*

<div class="yazi"><p>Tayyip Erdoğan’la ilgili ilk haberler geldiğinde birden içim kasıldı.</p>
<p>Ameliyat olmuştu.</p>
<p>Ağır bir hastalığı olduğu söyleniyordu.</p>
<p>Bizim devlet hâlâ Sovyetik bir devlet olmaktan vazgeçmediği, kendi halkına bir türlü açık ve şeffaf davranamadığı için Erdoğan’la ilgili söylentiler dilden dile, kulaktan kulağa dolaşıp duruyor.</p>
<p>Bu söylentiler ne doğrulanıyor, ne yalanlanıyor.</p>
<p>Hastalığı siyasetten çekilmesine yol açacak mı, şu anda bilmiyoruz.</p>
<p>Birçok insan gibi çeşitli nedenlerden dolayı Erdoğan’a kızarım.</p>
<p>Birçok insan gibi çeşitli nedenlerden dolayı da Erdoğan’ı severim.</p>
<p>Ama sağlığıyla ilgili söylentileri duyduğum anda ilk hissettiğim, doğrusu ya sevgi ve üzüntüydü.</p>
<p>Bütün nobranlığına, hoyratlığına, patavatsızlığına, zaman zaman ortaya çıkan ilkelliğine rağmen duruşundaki, cesaretindeki, kabadayılığındaki sahiciliği seviyorum.</p>
<p>Ve, hâlâ bir şeyleri çözmesini en çok umduğum siyasetçi o.</p>
<p>Sağ ve salim olduğunda kızılması kolay bir adam Erdoğan ama bir sorunu, bir derdi olduğunda onun için üzüntü duyulması da kolay bir adam.</p>
<p>Umarım ciddi bir derdi, bir sorunu yoktur, çabucak iyileşir, sahneye döner ve bizi öfkeden delirtir.</p>
<p>Bir an önce sağlık haberlerini bekliyoruz.</p>
<p>Bizim ona yönelteceğimiz çok eleştirimiz, onun yapacağı çok iş var daha.</p>
<p>Ülkenin geldiği bu aşamada Türkiye’nin ve Erdoğan’ın acil olarak halletmesi gereken ciddi sorunlar bulunuyor.</p>
<p>Bütün ekonomik göstergeler, önümüzdeki birkaç yılı zor geçireceğimizi gösteriyor.</p>
<p>En iyimser tahminlere göre büyüme hızımız yüzde dörtlere düşecek.</p>
<p>Morgan Stanley Bank dün açıkladığı tahminde büyüme hızının 2012’de yüzde 2,7 olarak gerçekleşeceğini ileri sürdü.</p>
<p>Geçmişe baktığımızda, büyüme hızının yüzde dördün altına düşmesinin siyasi iktidarları çok derinden ve dipten sarstığını görüyoruz.</p>
<p>İktidardaki AKP’nin, büyüme hızının düşmesi, ihracatın azalması, işsizliğin artması durumunda bugün sahip olduğu büyük desteğin en azından bir kısmını kaybedeceğini tahmin etmek zor değil.</p>
<p>Hele beklenen kriz öyle iki üç yıl sürerse hoşnutsuzluk katlanarak artar.</p>
<p>AKP, bugün muazzam bir desteğe sahip.</p>
<p>Bu destek ve Erdoğan’a kalabalık halk yığınlarının duyduğu büyük sevgi, AKP’ye önemli sorunları çözmesi için çok büyük bir fırsat ve imkân veriyor.</p>
<p>Bunları çözmek de bugünkü koşullarda atla deve değil.</p>
<p>Neşe Düzel’le konuşan Dengir Mir Fırat, Kürt sorununu çözmek için öyle anayasa değişikliklerini falan beklemeye gerek olmadığını, birkaç yasanın değişmesiyle bu sorunun büyük ölçüde rahatlayacağını söyledi.</p>
<p>Terörle Mücadele Kanunu’nda, Türk Ceza Yasası’nda, Siyasi Partiler Yasası’nda yapılacak değişiklikler hem siyasi iklimi yumuşatacak, hem de topluma ümit ve güven verecek.</p>
<p>Çözümün önünü açacak.</p>
<p>AKP’nin, sahip olduğu destekle bugün bunları yapması o kadar zor değil.</p>
<p>Ama ekonomik kriz derinleştiğinde, hoşnutsuzların sayısı arttığında, bu parti desteğini kaybetmeye başladığında, büyük sorunları çözmesi de zorlaşacak.</p>
<p>Ve, ne bu parti, ne de Türkiye çözümsüz kalmış bir Kürt sorununu ekonomik krizle birlikte taşıyamaz.</p>
<p>Ekonomik krizle Kürt sorunu birbirini besleyip büyütür.</p>
<p>Türkiye krize, siyasi sorunlarını çözemeden girerse, krizden çıkması da hem daha güçleşir hem de daha uzun sürer.</p>
<p>Çözülmesi gereken işlerin çözülmesinin tam zamanı.</p>
<p>Kovboy filmlerindeki o meşhur <b>“çölden önceki son kasaba”</b> gibi biz de <b>“krizden önceki son duraktayız”</b>, bütün hazırlığımızı burada yapıp krize öyle girmeliyiz.</p>
<p>Krize girdiğimizde bu toplumun sırtında mümkün olduğu kadar az yük olmalı ki krizin etkisi ve ağırlığı daha da artmasın.</p>
<p>Biz dünyanın yaşadığı krizin girdabına gireceğimiz için kriz yaşayacağız, krizi önleme imkânımız yok ama sorunları çözme imkânımız var.</p>
<p>Bu imkânı da çok gecikmeden kullanmalıyız.</p>
<p>Bu çağdışı, toplumda düşmanlığı ve güvensizliği arttıran yasalar şöyle ya da böyle mutlaka değişecek, bunu geciktirmenin, toplumu büyük zorluklara sokmanın bir anlamı yok.</p>
<p>Erdoğan çabucak gelsin de şu <b>“kriz, siyaset”</b> ilişkisini bir düşünsün.</p>
<p>Kendini kavi tutsun, çabuk iyileşsin, çabuk dönsün.</p>
<p>Unutmasın ki onu bekliyoruz.</p>
<p>Hem kızarak, hem severek.</p>
<p><b><br/>ahmetaltan111@gmail.com</b></p>
<p><b> </b></p>
</div>

Kaynak: [taraf.com.tr](http://www.taraf.com.tr/ahmet-altan/makale-erdogan-ekonomi-ve-siyaset.htm), [web.archive.org (arşiv bağlantısı)](http://web.archive.org/web/20130909213911/http://www.taraf.com.tr/ahmet-altan/makale-erdogan-ekonomi-ve-siyaset.htm)
