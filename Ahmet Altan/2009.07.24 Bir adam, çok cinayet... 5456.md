# Bir adam, çok cinayet...

*Ahmet Altan 24.07.2009*

<div class="taraf_structure_2col_1zq">
<div class="margen_n">



 <p>Bazen kendinizi bir roman kahramanı gibi hissetmiyor musunuz? <br/><br/>Öyle olaylar yaşıyoruz, öyle gerçeklerle karşılaşıyoruz ki ancak polisiye bir “romanda” olabilir bunlar diye düşünüyor insan. <br/><br/>Alper Görmüş, geçen gün bir yazı yazmıştı. <br/><br/>“Sabancı cinayetinin tetikçisinin Can Dündar’la görüşmesini engelleyen bürokrat Ali Suat Ertosun muydu” diye sormuştu. <br/><br/>Can Dündar da dün bir yazı yazıp “evet, oydu” dedi. <br/><br/>Alper, bugünkü yazısında bütün gelişmeleri detaylı bir şekilde anlatıyor. <br/><br/>Ve, o gelişmeler ancak bir romanda olabilecek türden. <br/><br/>Düşünün, bu ülkenin en karanlık cinayetlerinden biri Sabancı cinayeti. <br/><br/>O cinayetleri işleyen ekipten Fehriye Erdal’ı Sabancı Center’daki işine, Susurluk kazasında Abdullah Çatlı’yla birlikte ölen bir polis şefinin yerleştirdiği anlaşılmıştı. <br/><br/>Polis şefinin “yerleştirdiği” kız, silahlı bir “sol” örgütün militanı çıktı. <br/><br/>Tetikçilerin içeri girmesine yardım etti. <br/><br/>Cinayeti işleyenler hep birlikte kaçmayı başardılar. <br/><br/>Erdal, hâlâ Belçika’da. <br/><br/>Cinayeti işleyen Mustafa Duyar ise daha sonra Suriye’de Türk makamlarına teslim oldu. <br/><br/>Getirilip hapishaneye kondu. <br/><br/>Duyar hapishanedeyken, “itirafçı” olmak istediğini, olayın içyüzünü anlatacağını bildirmiş resmî makamlara. <br/><br/>“Resmî makamlar” bu isteğe “hayır,” diye cevap vermişler, “itirafçı olamazsın, geç kaldın” denmiş. <br/><br/>Devlet, cinayetin aydınlatılmasını önlemiş. <br/><br/>Tabii burada şunu da sormalıyız, “devleti temsilen” hangi görevli Duyar’ın konuşma isteğine “hayır” dedi. <br/><br/>Eğer, bu “resmî kişi” de Ertosun çıkarsa hiç şaşırmam. <br/><br/>Duyar’ı devlet dinlememiş ama Can Dündar, “devletin dinlemediğini bari ben dinleyeyim” deyip Mustafa Duyar’la konuşmak için Adalet Bakanı’ndan izin istemiş. <br/><br/>Bakan izin vermiş. <br/><br/>Ama görüşme gerçekleşmemiş. <br/><br/>Ali Suat Ertosun görüşmeyi engellemiş. <br/><br/>Böylece Sabancı’nın katili ne devlete, ne de bir gazeteciye “cinayetin içyüzünü” anlatabilmiş. <br/><br/>O sırada Ertosun, Ceza ve Tevkifevleri Genel Müdürü olarak görev yapıyormuş. <br/><br/>Nuri ve Vedat Ergin kardeşlerin yönetimindeki “Karagümrük Çetesi” diye tanınan grubu, konuşmasına izin vermediği Mustafa Duyar’ın bulunduğu hapishaneye nakletmiş. <br/><br/>Karagümrük Çetesi, iki hafta sonra Mustafa Duyar’ı hapishanede öldürmüş. <br/><br/>İki hafta sonra. <br/><br/>Gitmişler Duyar’ı öldürmüşler ve sonra başka bir cezaevine nakledilmişler. <br/><br/>Sonra ne olmuş? <br/><br/>Can Dündar’ın yazdığına göre ondan sonra “susturulma sırası” Ergin kardeşlere gelmiş. <br/><br/>Bu iki kardeşin bulunduğu hapishaneye onların “kanlısı” olan Alaaddin Çakıcı’nın adamları “nakledilmiş.” <br/><br/>“Nakilleri” ayarlayan adam iki düşman grubu aynı hapishaneye koymuş. <br/><br/>Ergin kardeşler, neyin tezgâhlandığını anlamışlar. <br/><br/>Ayaklanma çıkartıp, bu sefer hapishanede beş kişiyi öldürmüşler. <br/><br/>İsyan sırasında Nuri Ergin kameralara, “bu devlet bana Mustafa Duyar’ı öldürttü” diye bağırmış. <br/><br/>Kardeşi Vedat Ergin de “Veli Küçük’ü arayın, beni sorun, başka bir şey demiyorum” demiş. <br/><br/>Kimse Nuri Ergin’e “ne demek istedin” diye sormamış. <br/><br/>Kardeşine de soru soran olmamış. <br/><br/>İşin bence en tuhaf taraflarından biri, basın da olayın üstüne çok fazla gidip işi derinleştirmemiş. <br/><br/>Bir roman gibi, değil mi? <br/><br/>Gerçek hayatta böyle şeyler olabileceğine kaç ülkenin insanı inanır? <br/><br/>Ama biz bütün bunların gerçek olduğunun bilindiği bir ülkede yaşıyoruz. <br/><br/>Ve, bütün bu kanlı olayların arkasında hep aynı ismi görüyoruz. <br/><br/>Ali Suat Ertosun. <br/><br/>Duyar’ın konuşmasını engelleyen o, Ergin kardeşleri Duyar’ın hapishanesine nakleden o, Çakıcı’nın adamlarını Ergin kardeşlerin hapishanesine nakleden gene o. <br/><br/>Bu kadar tuhaflık “devletin” dikkatini çekmemiş. <br/><br/>Ya da çekmiş, çünkü AKP’li Cemil Çiçek’in önerisiyle Ertosun’a madalya verilmiş, kendisi Cumhurbaşkanı Gül tarafından Hâkimler ve Savcılar Yüksek Kurulu’na atanmış. <br/><br/>Şimdi aynı Ertosun, Ergenekon davasının savcılarının değiştirilmesi için kendini “deşifre” etme pahasına canla başla mücadele ediyor. <br/><br/>Alper’in bu konudaki çağrısına katılıyorum ben de. <br/><br/>“Duyar dosyası yeniden açılmalı.” <br/><br/>Fehriye Erdal’ın Sabancı Center’a bir polis şefi tarafından yerleştirilmesi de yeniden soruşturulmalı. <br/><br/>Sanırım, “Duyar cinayeti” Susurluk ile Ergenekon arasındaki “bağı” gösterebilecek bir olay. <br/><br/>“Devlette devamlılık var” anlayacağınız. <br/><br/>Duyar’ı susturmaktan Ergenekon savcılarının elini kolunu bağlamaya uzanan bir olaylar zinciri sürüyor. <br/><br/>Bu zinciri kırıp, geriye doğru sarmanın zamanı geldi bence. <br/><br/>Bu zincir kırılmazsa ülkenin ayağına dolanacak çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6695.htm), [web.archive.org (arşiv bağlantısı)](http://web.archive.org/web/20090815092705/http://www.taraf.com.tr:80/makale/6695.htm)
