# Dünya ve biz

*Ahmet Altan 25.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Yeryüzü, eğer eskiden inanıldığı gibi öküzün boynuzları üstünde dursaydı ve öküz kafasını sallasaydı, ancak bu kadar sallanabilirdi.</p><br/>
<p>Dipten doruğa bir sarsıntı yaşanıyor.</p><br/>
<p>Yaşananlarla ilgili çeşitli yorumlar var.</p><br/>
<p>Ben dünyanın kabuk değiştirdiğine, eski bir çağdan sıyrılıp yeni bir çağa geçtiğine inanıyorum.</p><br/>
<p>Tabii bu öyle kolayca gerçekleşecek bir iş değil, sarsıntısı, sancısı derin oluyor.</p><br/>
<p>İnsanoğlunun aklının bir yanı, yeni bir çağı hazırlıyor ama aklının diğer yanı eski alışkanlıklarından kopmakta zorlanıyor.</p><br/>
<p>Hem yeniliği arzuluyor hem yeniliğe ayak uydurmakta sorunlar yaşıyor.</p><br/>
<p>Bu hep böyle olmuş.</p><br/>
<p>Şimdi de böyle oluyor.</p><br/>
<p>İnsanların para kazanma biçimlerinin değişeceği bir dönemin başlangıcında olduğumuzu sanıyorum.</p><br/>
<p>Bedenimizden ziyade beynimizle para kazanacağımız bir dönem olacak bu.</p><br/>
<p>Bütün alışkanlıkların, ilişkilerin, eğitim anlayışının, iş yapma tarzının, toplumsal yapının, sınıfların değişmesi anlamına geliyor bu.</p><br/>
<p>Eski klişelerin de anlamsızlaşacağı bir çağ.</p><br/>
<p>İnsan zihni yeni bir düşünce biçimine alışmak zorunda kalacak.</p><br/>
<p>Sanırım esas sorun da burada çıkacak.</p><br/>
<p>Türkiye, bu “parasal” sarsıntıyı nispeten kolay atlatıyor gibi gözüküyor.</p><br/>
<p>Fakirlik bu konuda işimize yaradı.</p><br/>
<p>Zenginlerin, kolay para kazanmayı amaçlayan kurnaz oyunlarına katılamadık ve bu sayede onların kaybının büyük ortaklarından olmadık.</p><br/>
<p>Banka sistemini daha önceki krizde sağlamlaştırmış olmamız da bize çok yardımcı oldu.</p><br/>
<p>Bugün yaşanan mali krizi biz de bazı hasarlarla atlatacağız.</p><br/>
<p>Gelişmiş dünya, yeni çağın gereklerine uygun önlemler alıp yapısal değişikliklerden geçecek.</p><br/>
<p>Silahtan ve petrolden para kazanmanın yerini bilgisayarlardan, uzay teknolojisinden, hizmet sektöründen para kazanmak alacak.</p><br/>
<p>Yeni bir düşünme biçimi, yeni bir algılama tarzı geliştirecekler.</p><br/>
<p>Peki, biz ne yapacağız?</p><br/>
<p>Bu parasal kriz durulduktan sonra bizim durumumuz ne olacak?</p><br/>
<p>Bana sorarsanız biz asıl sıkıntıyı mali konularda değil “zihinsel” konularda yaşayacağız.</p><br/>
<p>Dünyanın da yardımıyla ekonomik krizi geçiştiririz ama sonra ne yaparız?</p><br/>
<p>Biz dünyanın değiştirmeye hazırlandığı “zihinsel düzeye” bile henüz ulaşamadık.</p><br/>
<p>Yeni çağın gerektirdiği düşünce yapısını nasıl geliştireceğiz?</p><br/>
<p>Hâlâ 19. yüzyılın zihinsel saplantılarından kendini kurtaramamış bir toplum nasıl olacak da 21. yüzyılın zihinsel gelişmişliğine zıplayacak?</p><br/>
<p>Baksanıza biz hâlâ “laikliğin” ne olduğunu tartışıyoruz.</p><br/>
<p>Anayasa Mahkemesi’nin başkanı, bu devletin laik olmadığını açıklıyor.</p><br/>
<p>Henüz laik bile olamamışız.</p><br/>
<p>Ama bu devletin laikliğinin tek “laiklik ölçüsü” olduğuna inananlarımız var.</p><br/>
<p>Laiklik sorununu bile çözememişiz.</p><br/>
<p>Laikliğin ne olduğunu, bir devletin nasıl laik olabileceğini kavrayamamışız.</p><br/>
<p>Ama kızların başını örtelim mi örtmeyelim mi kavgası yapıyoruz.</p><br/>
<p>Temel sorunlarımız, Kürtler Kürt olma hakkına sahip mi, kızlar başını örtebilir mi gibi sorunlar.</p><br/>
<p>Bir çağdan bir çağa geçeceğiz güya ama iki çağ arasına “eşiği bir metre, kapısı on santim” olan bir geçiş yeri yapmışız.</p><br/>
<p>Bu “eşikle” o kapıdan nasıl geçeriz?</p><br/>
<p>Öyle çok “kutsallıklar” yaratmışız ki bir “kutsalı” yaralamadan konuşma imkânı bile kalmamış.</p><br/>
<p>Atatürk kutsal, tarih kutsal, devlet kutsal, ordu kutsal, vatan kutsal, din zaten kutsal...</p><br/>
<p>Kutsal olmayan tek değer sanki insanın kendisi.</p><br/>
<p>İnsanları öldürmek, hırpalamak, onlara işkence yapmak, inançlarını aşağılamak, fikirlerini yasaklamak serbest.</p><br/>
<p>İnsan, somuttur.</p><br/>
<p>Diğer bütün kutsal kavramlar da soyut.</p><br/>
<p>Soyut olan her şeyi yüceltip, somut olanı da aşağılamak biraz tuhaf değil mi?</p><br/>
<p>Niye insanı, yani kendimizi böyle aşağılıyoruz?</p><br/>
<p>Niye kendimize bu kadar düşmanız?</p><br/>
<p>Niye insanın, yani kendimizin, “değerli” olduğunu kabul etmekte böylesine zorlanıyoruz?</p><br/>
<p>Biz insanız.</p><br/>
<p>Ve, değerliyiz.</p><br/>
<p>Sanırım, bizim bir çağdan bir çağa atlamamız, kendi değerimizi algılamakla başlayacak.</p><br/>
<p>“Ben insanım, değerliyim”, “o da insan o da değerli” dediğimizde bir eşiği geçebileceğiz.</p><br/>
<p>“Ben insanım, değerli değilim; benim gibi düşünmeyen zaten insan bile değil” duygusundan kurtulmamız ise sandığınız kadar kolay değil.</p><br/>
<p>Bizi yıllarca bu saçmalığa inanmamız için eğittiler.</p><br/>
<p>Bu inançla bizi geçmiş bir çağın içine hapsettiler.</p><br/>
<p>Dindarlar dindar olmayanları, solcular dindarları, Türkler Kürtleri, Kürtler Türkleri, Sünniler Alevileri, Aleviler Sünnileri, devlet de hepsini aşağılayıp duruyor.</p><br/>
<p>Ve, dünya sancılar çekerek, bizim henüz ulaşamadığımız bir çağı terk etmeye hazırlanıyor.</p><br/>
<p>Dünya şöyle ya da böyle mali sorunlarını halleder.</p><br/>
<p>Biz de hallederiz.</p><br/>
<p>Zihinsel sorunlarımız ne olacak?</p><br/>
<p>Onu söyleyin bana.</p><br/>
<p>“Ben insanım değerliyim, o da insan o da değerli” diyebilecek düzeye gelecek miyiz?</p><br/>
<p>Yoksa böyle kendi kendimizi aşağılayarak sürünüp gidecek miyiz?</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2383.htm), [web.archive.org (arşiv bağlantısı)](http://web.archive.org/web/20090905085627/http://www.taraf.com.tr:80/makale/2383.htm)
