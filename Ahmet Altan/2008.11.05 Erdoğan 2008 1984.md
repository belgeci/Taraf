# Erdoğan 2008

*Ahmet Altan 05.11.2008*

<div class="yazi">Ben, kurnazlık ederek başarıya ulaşabilmiş kimseye rastlamadım bugüne dek. <br/>Kendini herkesten akıllı sanarak, olduğundan başka görünerek, kimsenin fark etmeyeceğini sandığın oyunlar hazırlayarak insanları kandırmaya çalışanların, amaçlarını elde ettiklerine hiç şahit olmadım. <br/>Başkalarının hayatlarından çalarak, hak ettiğinden fazlasına göz dikmek pek hayırlı bir sonuç vermez. <br/>Bence, ne olduğunu, ne yaptığını, ne düşündüğünü açıkça söylemek, bunların bedellerini ödemeye razı olmak her zaman kazandırır insana. <br/>Zaten akılla kurnazlık arasındaki en büyük fark da budur. <br/>Kurnazlık, hiçbir bedel ödemek istemez. <br/>Akıl, ödenecek bedelleri bilerek hareket eder ve hedefine o bedelleri ödeyerek varır. <br/>İnsanlar, sevdikleri, değer verdikleri birinin kurnazlıklarına bir zaman göz yumarlar ama son günlerin moda lafıyla söylersek “sabrın bir sınırı” vardır. <br/>Başbakan Erdoğan, Aktütün meselesinden sonra bizim gazeteye gönderilen binlerce maili görebilseydi eğer “o sabrın sınırını” ne kadar zorladığını da anlardı. <br/>Onu çok seven insanlar bile “ona kırıldıklarını, bir zaman sabredeceklerini ama bu davranışı da unutmayacaklarını” söylüyorlardı. <br/>Anayasa Mahkemesi’ndeki kapatma davasından sonra Başbakan Erdoğan’da çok ciddi değişimler olduğu görülüyor. <br/>Ülkeyi değiştirmek, özgürleştirmek, hukuku sağlamlaştırmak istediğini söyleyerek, bir sivil anayasa sözü vererek, askerlerin muhtırası karşısında dimdik durarak girdi seçimlere. <br/>Kapatma davasından sonra bütün sözlerini unuttu sanki. <br/>Şimdi fevkalade devletçi, milliyetçi, şoven, şiddete prim veren, göstericilere “pompalı tüfek çekenleri” çok şaşırtıcı bir biçimde “sabrın bir sonu” var diye neredeyse öven biri duruyor karşımızda. <br/>Güneydoğu’ya gidip “ya sev ya terk et” diyebiliyor. <br/>Sadece kendilerini bu ülkenin sahibi sanan ve kendilerine benzemeyen herkesi kovmak isteyen sahte “ev sahiplerinin” arasına karışmış gibi konuşuyor. <br/>Kim, kime “sevmiyorsan git” diyebilir? <br/>Bu ülkenin bir sahipleri, bir de her an kovulacak yanaşmaları mı var? <br/>Nasıl bir konuşma biçimi bu? <br/>Erdoğan, “kovulanların” temsilcisi olarak seçildi seçildiği yere. <br/>Ankara ile İstanbul’un elele vererek kovmaya uğraştığı Kürtlerin, türbanlıların, varoşların, Anadolu sermayesinin sözcüsüydü. <br/>Şimdi ne oldu? <br/>Sanırım açıkça söylemediği ya da söyleyemediği ittifaklar içine giriyor. <br/>Ya da o ittifakları çoktan kurdu. <br/>Şemdinli’de denediğini bir kez daha denemek ister gibi gözüküyor. <br/>Aslında Özal hariç neredeyse bütün politikacıların zihinlerinde gizlice beslediği o saf hayalinin peşine düştü o da. <br/>“Askerle anlaşırım, iktidarımı sağlama alırım.” <br/>Süleyman Demirel bunu çok denedi. <br/>Her seferinde bu kurnazlığını, anlaşmaya çalıştıkları tarafından devrilerek ödedi. <br/>Erdoğan da bunu Şemdinli’de denedi, arkasından muhtırayla karşılaştı. <br/>Umarım bugün bunu bir daha denemiyordur. <br/>Ama denerse, “umduğu” sonuca ulaşamaz. <br/>Çünkü bizde ordu “hukukun ve demokrasinin” içinde durmuyor. <br/>Halk tarafından kendisine verilmeyen bir iktidarı elindeki güce dayanarak kullanıyor. <br/>Bu düzeni savunmak için orduyla anlaştığınız anda “hukukun ve demokrasinin” dışına çıkarsınız. <br/>Hukukla demokrasinin koruyucu sınırlarının dışına çıktığınızda da hukuksuz bir alana girersiniz. <br/>Hukukun olmadığı yerde silah her zaman galip gelir. <br/>Silahı olan, silahı olmayanı yener. <br/>Hukuk dışında yapılan her ittifak, silahı olana yarar. <br/>Hep de yaramıştır. <br/>Hiçbir politikacı böyle bir kurnazlıkla ayakta kalamamıştır. <br/>Erdoğan, son zamanlarda yaptığı konuşmalarla muhafazakârları, Kürtleri, solcuları, demokratları karşısına alıyor. <br/>Bir ara barışmaya çalıştığı Alevilere de çoktan sırtını döndü. <br/>Peki, bir politikacı kendisine oy verecek insanları neye güvenerek kırar? <br/>Bu konuşmalarıyla Güneydoğu’dan oy alabilecek mi? <br/>Diğer partilerin Avrupa Birliği’ne tümden karşı olmaları, hukuku ve demokrasiyi kararlılıkla savunmamaları, Erdoğan’da bir “rakipsizlik ve tek olma” duygusu yaratıyor olabilir. <br/>Avrupa Birliği yolunda AKP ve Erdoğan gerçekten tekti ve alternatifsizdi. <br/>Ama orduyla anlaşarak, milliyetçi nutuklar atarak diğer partilere benziyor. <br/>Eğer orduyla anlaşacaksa, yeni bir anayasa yapmayacaksa, AB’ye girmek için uğraşmayacaksa, bu ülkenin ezilenlerine özgürlük getirmeyecekse, inanç ve fikir hürriyetini savunmayacaksa... <br/>Diğerlerinden ne farkı kalır? <br/>Hiçbir farkı kalmaz. <br/>Erdoğan önümüzdeki seçimlerde Güneydoğu’yu kaybetse de gene birinci parti çıkabilir. <br/>Bütün özgürlükleri birarada savunmak yerine onların arasından sadece türban özgürlüğünü seçerek bu meseleyi bir çıkmaza soksa da, hâlâ muhafazakâr kesime en yakın duran politikacı o. <br/>Muhafazakâr oylar onu bir süre daha iktidarda tutar belki. <br/>Daha doğrusu onu iktidar koltuğuna oturtur ama o, yargının ve ordunun esiri olarak orada, onların istediklerini tekrarlayarak kalır ancak. <br/>Ve onu destekleyen muhafazakârların sabrı da bir yerde biter. <br/>Kurnazlık hiç kimseye yaramaz. <br/>Daha fazlasını isterken elindekini de kaybeder insan. <br/>Bugün Hasan Cemal’in eleştirdiği, Ertuğrul Özkök’ün de övdüğü bir yerdeyse Erdoğan, “ben ne yapıyorum, neredeyim,” diye bir sormalı kendisine... <br/>Belki de geçen seçimde ona oy verenlerin “sabrının” sınırındadır.</div>

Kaynak: [taraf.com.tr](http://www.taraf.com.tr:80/makale/2535.htm), [web.archive.org (arşiv bağlantısı)](http://web.archive.org/web/20100428041914/http://www.taraf.com.tr:80/makale/2535.htm)
