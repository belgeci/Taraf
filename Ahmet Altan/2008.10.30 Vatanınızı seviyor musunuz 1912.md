# Vatanınızı seviyor musunuz?

*Ahmet Altan 30.10.2008*

<div class="taraf_structure_2col_1zq">
<div class="margen_n">



 <p>Diyelim ki hiç kimse gerçekleri açıklamadı, hiç kimse eleştirmedi.<br/>Her şey aynı şekilde devam etti.<br/>Önümüzdeki yirmibeş yılda da elli bin Kürt çocuğu öldürüldü, yirmibeş otuz bin Türk çocuğu vuruldu...<br/>Yüzlerce milyar lira, bomba, mermi, roket olarak havaya savruldu.<br/>Epeyce bir para silah satışlarının komisyonu olarak onun bunun cebine girdi.<br/>Kürtlerin anadilde eğitim yapmalarına izin verilmedi.<br/>Sokak gösterileri sürdü.<br/>Polisler sokaklarda insanları vurdu.<br/>Türbanlı kızlar üniversitelere sokulmadı.<br/>Anayasa Mahkemesi keyfince anayasayı çiğnedi.<br/>Siyasi partiler kapatıldı.<br/>Devletin içinde çeteler kuruldu.<br/>Nobelli yazarlar ülkeden kaçırıldı.<br/>Ermeni yazarlar sokaklarda öldürüldü.<br/>Katillerle hatıra fotoğrafları çektirildi.<br/>Üniversite önünde yapılan bombalı katliamlar “zaman aşımına” uğratıldı.<br/>Diyelim ki bugünkü durum aynen sürdürüldü...<br/>Eee, ne olacak?<br/>Avrupa’nın en fakir ve en geri kalmış ülkesi olarak yaşayacaksınız.<br/>Çok mu mutlu edecek bu sizi?<br/>Çok sevdiğiniz “vatanınızın” gelecek yirmibeş yılı için planınız bu mu?<br/>Aferin size, nasıl da çok seviyorsunuz ülkenizi.<br/>Bir nebze olsun gelişmesini istemiyorsunuz.<br/>Zenginleşmesini, özgürleşmesini istemiyorsunuz.<br/>Vatan sevgisi diye ben buna derim işte.<br/>“Cinayetler, katliamlar, işkenceler sürsün vatanımda” diyen vatanseverler.<br/>Ya vatanınızı sevmeseydiniz?<br/>O zaman ne yapacaktınız?<br/>“İşkenceler, haksızlıklar, cinayetler, çeteler, adaletsizlikler, eşitsizlikler, zulümler dursun” mu diyecektiniz?<br/>Siz bu “vatan sevgisi” denen şeyin ne olduğunu bildiğinizden emin misiniz?<br/>Yoksa dindarlardan ve Kürtlerden nefret etmeyi, silaha ve orduya tapınmayı vatan sevgisi mi sanıyorsunuz?<br/>Cumhuriyet Bayramı’nda, “başörtülü bir kızı” cumhurdan saymayan albay sizin vatanseverliğinizi mi okşuyor?<br/>Anadolu başı örtülü, türbanlı kadınlarla dolu, biliyor musunuz?<br/>Hepsinden nefret mi edeceksiniz?<br/>Nefret ederseniz ne yapacaksınız?<br/>Vatanın Anadolu bölümüne gidemeyecek misiniz?<br/>Bağdat Caddesi, Nişantaşı, Tunalı Hilmi mi “vatanınız” olacak?<br/>Hele Güneydoğu...<br/>Ben gittim gördüm, biliyor musunuz oradaki herkes Kürt.<br/>Şimdi ne olacak?<br/>Onlardan da mı nefret edeceksiniz?<br/>Vatanın o bölümüne de gidemeyeceksiniz demek ki.<br/>Gidemeyeceğiniz yerler çoğalıyor, bilmem farkında mısınız?<br/>Siz “vatanı sevdiğinizi” söylerken tam olarak hangi bölgeyi söylüyorsunuz?<br/>İstanbul, Ankara, İzmir civarını mı?<br/>O şehirlerin de bazı bölümlerini tabii.<br/>Varoşlar pek size uygun değil, ben size söyleyeyim.<br/>Oralara gidemezsiniz.<br/>Başörtülülerle Kürtler var oralarda.<br/>Hatta duyduğuma göre Çankaya’da da bir başörtülü hanım varmış.<br/>O hanım oradayken CHP’lilerle generaller Çankaya’ya da gidemiyorlarmış.<br/>Çankaya da pek “vatan” sayılamıyor anladığım kadarıyla.<br/>Gidemediğiniz yer vatanınız değildir çünkü.<br/>Siz nerelere gidebiliyorsunuz?<br/>Bir saysanıza gidebildiğiniz yerleri.<br/>Sizin önümüzdeki yirmibeş yıllık planınız, elli bin Kürt öldürüp, karakolları bastırıp, işkenceler yapıp, davalar açıp, çeteleri alkışlayıp gittikçe daralan küçük bölgelerde, kendi halkınızdan nefret edip korkarak yaşamak mı?<br/>Ne plan ama...<br/>Ne vatansever bir plan.<br/>Çok da zekice.<br/>Zeki bir vatansever kendi ülkesinin geleceği ile ilgili böyle planlar kurmalı işte.<br/>Allah muhafaza bir albay başörtülü bir kıza ödül verirse, generaller türbanlı bir kadının elini sıkarsa, Kürtlere eşit haklar verilirse, insanlar özgür olursa, düşüncelerini söyleyenler serbest kalırsa ülke mahvolur biliyor musunuz?<br/>Öyle güzel bir cumhuriyet kurmuşsunuz ki...<br/>Cumhur özgürleştikçe kurduğunuz cumhuriyetin batacağını düşünüyorsunuz.<br/>Cumhur özgür olmasın o zaman.<br/>Cumhurun özgür olmadığı bir cumhuriyet...<br/>Her vatansever böyle bir cumhuriyet hayal eder, öyle değil mi?<br/>Aslında padişahlar da böyle bir cumhuriyet hayal ediyorlardı herhalde.<br/>Onlar tam istedikleri gibi bir baskı kuramadılar.<br/>Siz kurdunuz.<br/>Kutlarım sizi.<br/>Cumhursuz bir cumhuriyetiniz...<br/>Hiçbir yerine gidemediğiniz bir vatanınız var.<br/>Ne de çok seviyormuşsunuz vatanınızı...<br/>Ya bir de sevmeseymişsiniz?</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2449.htm), [web.archive.org (arşiv bağlantısı)](http://web.archive.org/web/20100130004538/http://www.taraf.com.tr:80/makale/2449.htm)
