# Kekik

*Ahmet Altan 29.06.2010*

<div class="yazi"><p>Kekik toplamaya çıkan köylüleri taramış askerler.</p>
<p>Bir uyarıda bile bulunmamışlar.</p>
<p>Vurulanlardan biri yetmiş dört yaşında.</p>
<p>Kendini bildiğinden beri o dağlarda kekik toplarmış.</p>
<p>Dört kişi gene kekik toplamaya gitmişler.</p>
<p>“Birden silah sesleri duydum, kendimi hastanede buldum” diyor.</p>
<p>Silah seslerini duyan arkadaşları ise onun kadar şanslı değiller.</p>
<p>Vuruldukları yerde ölmüşler.</p>
<p>Kekik toplamanın hayati bir tehlike taşıdığı bir ülke burası.</p>
<p>Böyle bir ülkeyi, bu ülkede yaşayan hiç kimsenin istemediğine eminim.</p>
<p>İnsanlar huzur ister.</p>
<p>Huzur istemeyenler de vardır elbette, huzursuzluktan, kandan, ölümden bir çıkar umanlar vardır.</p>
<p>Peki, bu ülkenin geleceğine kim karar verecek?</p>
<p>Huzur isteyenler mi, istemeyenler mi?</p>
<p>Geçenlerde dindarlarımızın oluşturduğu örgütler Kürt sorununun hakkaniyet çerçevesinde çözülmesi için bir bildiri yayınladı.</p>
<p>Dindarlarımızın, adaletsiz bir milliyetçilikten, adil bir müminliğe doğru değişmeleri, bu ülkenin çok temel değişimlerden geçtiğini gösteriyor hepimize.</p>
<p>Kürtlerin çok büyük çoğunluğunun PKK’nın Reşadiye baskınını kınaması, doksan dokuz örgütün barış isteyen bir bildiri yayınlaması, başka tür bir değişimin de Kürtler arasında yaşandığının kanıtı.</p>
<p>Silahın, buyurgan, kibirli, hoyrat anlayışının yarattığı bir şiddet iklimi var bu ülkede ama silahtan ve silahın buyurganlığından hoşlanmayanlar da var.</p>
<p>Silah, onu tutan ele bir güç, bir iktidar sağlar.</p>
<p>O iktidarla, çevresini etkiler.</p>
<p>Ama bir yere kadardır bu etkileme.</p>
<p>Hele sorunun “silahsız çözülme” ihtimali önünüze gelmişse, o çözümü zorlaştıran silahtan kuşkulanmaya başlarsınız.</p>
<p>Silah ve çatışma, Kemalistleri, Ergenekon’u, darbe isteklilerini, bir de PKK yöneticilerini güçlendirir.</p>
<p>Çatışma olmadığında ne Kemalizm kalır, ne Ergenekon, ne darbe hesapları, ne de PKK yönetimi.</p>
<p>Bir düşünün.</p>
<p>Siyasi iktidar Habur’daki olaylardan sonra ani bir korkuya kapılmasaydı da “açılımı” sürdürseydi.</p>
<p>Özgürlük ve eşitlik alanlarını genişletseydi.</p>
<p>Kürt ve Türk bütün insanlar kendilerini güvende ve huzurlu hissetseydi.</p>
<p>Hükümetin “açılımında” eksik görülenler siyaset alanında tartışılsaydı.</p>
<p>Bugünkü ortam böyle mi olurdu?</p>
<p>Belki gene ordu operasyonlarını sürdürür, belki PKK gene Reşadiye türü anlamsızlıklarını yapardı.</p>
<p>Ama o zaman hem Türkler hem Kürtler, eli silah tutanlara hep birlikte, “ne yapıyorsunuz, bir durun” diyecek gücü bulurdu.</p>
<p>Şiddeti kışkırtanların bir mazereti kalmazdı.</p>
<p>Ülke, Türk ve Kürt milliyetçilerine, şiddet tutkunlarına böyle teslim olmazdı.</p>
<p>Açılımdan korkanlar, açılım olduğunda kendi iktidarlarını kaybedeceklerini düşünenler, şiddeti arttırsalar da taraftar bulamazlardı, mazeretleri inandırıcı olmazdı, huzur isteyenler seslerini yükseltirdi, güçlerini birleştirirdi.</p>
<p>Bu hâlâ mümkün.</p>
<p>Barışı isteyenler, savaşı isteyenlere karşı birleşebilir.</p>
<p>Kürtlere haklarının verilmesi için önemli bir adım atan dindarlar, artık çözümüm bulunmasını isteyen TÜSİAD, “bu kadar şiddet yeter” diyen Kürtler, bu yeni “birliğin” işaretini veriyorlar.</p>
<p>Kekik toplayan ihtiyarların vurulduğu bir ülkede yaşamak ister miyiz?</p>
<p>Dağlıca’da, Aktütün’de, Gediktepe’de PKK’lıların saldıracağını bile bile önlem almayıp da dağda kekik toplayanları hiç uyarıda bulunmadan öldüren bir ordu “kuşku” toplamıyor mu?</p>
<p>“Açılım” lafını duyar duymaz hiddetlenip baskınlarını, saldırılarını arttıran PKK’ya Kürtler “ne yapıyor bunlar” diye bakmıyor mu?</p>
<p>Açılımı başlattığı için değil yarı yolda korkup durduğu için AKP eleştirilmiyor mu?</p>
<p>AKP’nin korkusunu, PKK’nın saldırganlığını, ordunun çözümü hep silahta aramasını bir yana bırakın.</p>
<p>Barış isteyen Kürtler artık seslerini yükseltiyor, dindarlar Kürtlere sahip çıkıyor, zenginler devreye giriyor, her ırktan milliyetçiler bir yanda kümelenirken, barış isteyenler de karşılarında toplanıyor.</p>
<p>Bir “barış birliği” kurulmalı bu ülkede, cesur ve hakkaniyetli insanlar seslerini çıkarmalı.</p>
<p>Unutmayın ki kekik toplayan insanları ancak böyle bir birlik kurtarır, huzuru ancak böyle bir birlik getirir.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-kekik.htm), [web.archive.org (arşiv bağlantısı)](http://web.archive.org/web/20100630171728/http://www.taraf.com.tr:80/ahmet-altan/makale-kekik.htm)
