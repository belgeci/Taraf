# Hiç bu kadarını... bekliyorduk

*Ahmet Altan 01.01.2010*

<div class="taraf_structure_2col_1zq">
<div class="margen_n">



 <p>Valla sizi bilmem ama Recep İvedik’li, “şaşkın pelivanlı” Turkcell reklamları bizim yazıişlerini çok eğlendiriyor. <br/><br/>O reklamlar haber kanallarında çıkınca durup izliyoruz. <br/><br/>Her seferinde de gülüyoruz. <br/><br/>Son favorimiz, ayağında beyaz çorapları ve terlikleri, üstünde mavi eşofmanı, boynunda madalyalarıyla bir dükkâna giren “pehlivanın”, gördüklerini övmek için “hiç bu kadarını” dedikten sonra durup “bekliyordum” diye eklemesi. <br/><br/>Bu laf yaşadıklarımıza çok uyuyor. <br/><br/>Birçok olayda, “hiç bu kadarını” deyip bir düşündükten sonra lafı “bekliyorduk” diye bitiriyoruz. <br/><br/>Dün, Seferberlik Tetkik Kurulu’nun “kozmik odalarında” araştırma yapan yargıcın, “birileri beni izliyor” diye polise haber verip, izleyenlerin plakasını bildirmesinden sonra o plakalı araçlardan askerlerin çıkması da aynı cümleyle karşılandı yazıişlerinde. <br/><br/>“Hiç bu kadarını... bekliyorduk.” <br/><br/>Hatta bu lafı manşet yapmayı önerenler de oldu. <br/><br/>Reklam çok yeni, bu lafın henüz günlük dile yerleşmediğini, okuyucunun ne dediğimizi tam anlayamayacağını düşünüp vazgeçtik. <br/><br/>Koskoca bir ordudan bahsediyoruz. <br/><br/>Ama işler gerçekten artık “ciddiyet” noktasının çok ötesine geçti. <br/><br/>Sanki küçük bir Latin Amerika ülkesinde geçen bir darbe parodisini izliyoruz. <br/><br/>Başbakan Yardımcısı’nın evini gözetlerken yakalanan albay, cebinden çıkan adresi yutmaya çalışırken durduruluyor. <br/><br/>“Hiç bu kadarını... bekliyorduk.” <br/><br/>“Boru” diyorlar LAW silahı çıkıyor, “bizim değil” diyorlar onların çıkıyor, “kâğıt parçası” diyorlar belge çıkıyor. <br/><br/>Yargıcın “beni takip ediyorlar” diye bildirdiği araçlardan askerler çıkıyor. <br/><br/>Askerlerin yargıcı izlemesine mi şaşacağız, izlerken bir yargıç tarafından yakalanacak kadar acemi olmalarına mı şaşacağız, bir türlü karar veremiyoruz. <br/><br/>“Hiç bu kadarını bekliyorduk yani.” <br/><br/>Genelkurmay, “bizde JİTEM yoktur” dedi, dün de Jandarma Komutanlığı bir açıklama yapıp aynı lafı tekrarladı. <br/><br/>“Bizde JİTEM yok.” <br/><br/>JİTEM’in olduğunu gösteren belgeleri herkes gibi biz de daha önce yayımlamıştık. <br/><br/>Bugün JİTEM’in varlığını doğrulayan yeni belgeleri de yayımlıyoruz. <br/><br/>Kendi kurdukları, resmî belgelerde adından açıkça bahsettikleri bir kuruluşun varlığını reddediyorlar. <br/><br/>“Hiç bu kadarını bekliyorduk.” <br/><br/>Böyle ısrarla reddettiklerine göre yaptıklarının “iyi bir şey” olmadığını kendileri de biliyorlar. <br/><br/>“Öyleyse niye yapıyorsun çocuğum? Varlığını bile kabul edemeyeceğin bir örgütü niye kuruyorsun?” <br/><br/>Bir yanından kanlı darbe planları, bir yanından gülünç acemilikler, bir yanından yalan olduğu daha söylendiği anda anlaşılan yalanlar fışkırıyor. <br/><br/>Ben çocukken çok tekrarlanan bir söz vardı. <br/><br/>“Başka ülkelerde işler ciddidir ama vahim değildir, bizde işler vahimdir ama ciddi değildir.” <br/><br/>Çocukluğumda söylenen laf ihtiyarlığımda da geçerli. <br/><br/>Böylesine gayrı ciddi bir vahamete doğrusu ya az rastlanır. <br/><br/>Her sabah toplantıda aynı şeyi söylüyorum, “asker haberi istemiyorum.” <br/><br/>Ama sağanağa tutulmuş gibiyiz. <br/><br/>Başbakan Yardımcısı’nı izlerken yakalanan askerleri soruşturan yargıcı izlerken yakalanan askerler. <br/><br/>Böyle bir haberi görmemek için hakikaten “büyük” bir gazete olmak gerekir ki Allah öyle bir büyüklükten korusun insanı. <br/><br/>Dünyanın her yanında ciddi sarsıntılara neden olabilecek haberleri artık biz güle güle yazıyoruz. <br/><br/>Gülmemek elde değil. <br/><br/>Her seferinde yakalanıyorlar. <br/><br/>Eskiden medya böyle şeyler yazmadığı için askerlerin yaptıkları belli olmuyordu ama şimdi Türkiye de, medya da değişti, o yüzden her acemilik ortaya çıkıyor. <br/><br/>Bu ordu o dört darbeyi nasıl yaptı? <br/><br/>Doğru dürüst tek bir gazete olsaymış bu ülkede tek bir darbe bile gerçekleşmezmiş. <br/><br/>Hepsi, ellerinde lokum kutusu gibi taşıdıkları darbe planlarıyla yakalanırlarmış. <br/><br/>Bunlar becerikli olduklarından değil, onları yakalayacak kimse olmadığından yakalanmamışlar. <br/><br/>Şimdi de yargıcı izlerken yakalandılar. <br/><br/>Yeni bir yılın ilk gününde artık bu kadar sınır tanımazlığı ciddi ciddi eleştirmek de mümkün ama gözümün önüne hep Genelkurmay Başkanlığı’na giren “şaşkın pehlivan” geliyor bugün. <br/><br/>Yaptıklarına gülüveriyorum. <br/><br/>Darbe planlarına, yalanlara, sürekli yakalanan ajanlara bakıyor ve diyor ki: <br/><br/>“Hiç bu kadarını... bekliyordum.”</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/9307.htm), [web.archive.org (arşiv bağlantısı)](http://web.archive.org/web/20100110070640/http://www.taraf.com.tr:80/makale/9307.htm)
