# Diplomasi

*Ahmet Altan 31.01.2009*

<div class="yazi">Bütün ülke aynı görüntüleri konuşuyor. <br/>Başbakan Erdoğan’ın Şimon Peres’e çıkışması ve “siz öldürmeyi iyi bilirsiniz” demesi “ulusal gururumuzu” bir iyice okşamış durumda. <br/>Erdoğan’ın kendine özgü jestleriyle sahneyi terk etmesi de ayrıca etkili oldu. <br/>Sanırım, bu sahneler Erdoğan’ı sadece Türkiye’de değil Ortadoğu’da da bir “kahraman” haline getirecek. <br/>Gazze’de yeni doğan bebeklere “Türkiye” ismi verildiğine dair haberler bile var. <br/>Erdoğan’ın bu tepkisi “daha önceden” hesaplanmış bir hareket miydi yoksa o anda patlayan bir öfke miydi tam bilemiyorum. <br/>Ama bu olayın Erdoğan’a yeryüzündeki Müslümanlar arasında büyük bir popülarite kazandırdığı bir gerçek. <br/>Şimon Peres’in bu tartışmadan sonra iki kez özür dilemesi de Erdoğan’ın pozisyonunu güçlendirdi sanırım. <br/>Türkiye’ye her zaman “kuşkuyla” hatta geçmişten kalan gizli bir öfkeyle bakan Arap dünyasında Türkiye’nin imajı bu olaydan sonra herhalde epeyce değişmiştir. <br/>Bunun Türkiye’nin ve Erdoğan’ın lehine sonuçlanacak bir gelişmeler dizisi yaratabileceğini düşünmek zor değil. <br/>Müslümanlar arasında güçlü ve popüler bir Türkiye’nin dünyadaki ağırlığı da artar büyük bir ihtimalle. <br/>Belki “Doğu ile Batı” arasında o çok istediğimiz “köprü” rolünü daha güçlü bir şekilde üstlenebiliriz. <br/>Tabii bir de İsrail’in ve Batı’nın bu “olayı” nasıl değerlendireceği var. <br/>İsrail’le ilişkilerin sadece bir “jest” yüzünden değişeceğini hiç sanmam. <br/>Türkiye İsrail’le silah alışverişini sürdürür. <br/>Batı da, Ortadoğu’daki Müslümanlar arasında daha “popüler” bir Türkiye’yi tercih edebilir. <br/>Bu çıkıştan bir avantaj sağlanabilir. <br/>Ama... <br/>Bir de “ama”sı var bu işin. <br/>Erdoğan’ın dolayısıyla da Türkiye’nin hassasiyetlerinin hep “din” temelli olması bütün dünyanın dikkatini çeker. <br/>“Siz öldürmeyi biliyorsunuz” sözünü de bir kenara kaydedip bunu Türkiye’ye de söyleyebilirler. <br/>Erdoğan da Türkiye de, Filistin halkının acılarına sahip çıkarken “demokrat” bir ülke olmamanın sonuçlarını yaşar. <br/>Gazze’de “insanların zulüm görmesine” karşı çıkan Erdoğan’a, “sizin ülkenizde öldürülen Kürtler hakkında ne düşünüyorsunuz” diye sorarlar. <br/>Filistinlilerin acılarının durdurulmasını haklı olarak isteyen Erdoğan, JİTEM’in öldürdüğü Kürtler hakkında ne yaptı? <br/>İşlenen cinayetlerin bir kısmı itirafçı Aygan tarafından açıkça anlatıldı. <br/>Bu itiraflar yıllar önce <i>Özgür Gündem</i> gazetesinde de yayınlandı. <br/>O zaman ne yapıldı? <br/>Daha sonra parça parça diğer gazetelere yansıdı. <br/>Son olarak bu hafta detaylı bir şekilde bunları Neşe Düzel’in röportajında okuduk. <br/>Erdoğan, niye bu cinayetleri soruşturmuyor? <br/>Niye bu cinayetlerin faillerinin bulunması için harekete geçmiyor? <br/>Dahası, bu cinayetlerin en önemli sorumlularından biri olduğu açıklanan albaya “madalya” verilmesini niye talep ediyor ve madalya verdiriyor? <br/>Yirmi beş yıldır bir iç savaşın sürdüğü, elli bin kişinin öldüğü, binlerce faili meçhul cinayetin işlendiği bir ülkenin başbakanı olmak kolay değil. <br/>Eğer Türkiye’nin başbakanının İsrail Cumhurbaşkanı’na hesap sorabileceğini, öldürülen Filistinlilerin haklarını savunabileceğini kabul ediyorsak, herhangi bir ülkenin başbakanının da bizim başbakanımıza öldürülen Kürtlerin, faili meçhullerin hesabını sorabileceğini kabul etmemiz gerekiyor. <br/>Vicdan ve dürüstlük bunu emrediyor. <br/>Buna razı mıyız? <br/>Eğer razı değilsek, ikiyüzlü davranıyoruz demektir. <br/>Yeryüzündeki herkes öldürülen Filistinlilerin hesabını sorabilmeli. <br/>Yeryüzündeki herkes öldürülen Kürtlerin de hesabını sorabilmeli. <br/>Yeryüzündeki herkes Darfur’da katledilen insanların da hesabını sorabilmeli. <br/>Siz, Darfur’da öldürülen binlerce insanın sorumlusu olan Sudan Devlet Başkanı’nı burada alayı vala ile ağırlar, Kürtleri hedef alan faili meçhulleri duymazdan gelir, sadece Filistinlilerin hesabını sorarsanız “inandırıcılığınız“ zedelenir. <br/>Doğrusu, Türkiye’nin dünyadaki bütün cinayetlerin, katliamların hesabını sorabilecek, ezilenlerin hakkını savunacak bir ülke haline gelmesini çok isterim. <br/>Ama buna, Davos’ta Peres’e kızmak yetmiyor. <br/>Bunun için önce kendi evini düzeltmen gerekiyor. <br/>Kendi ülkendeki cinayetlerin de hesabını sorman gerekiyor. <br/>Faili meçhul cinayetler nedeniyle yargılanan birine madalya vermemen gerekiyor. <br/>Darfur’da öldürülenlerin acısını da içinde duyman, onun sorumlusunu kınaman gerekiyor. <br/>Erdoğan’ın son çıkışının ona içerde ve dışarıda önemli bir prestij sağlayacağını düşünüyorum doğrusu. <br/>Ama Türkiye’nin “kalıcı” bir ağırlık ve saygıdeğerlik için “insan hakları” konusunda tutarlı bir davranış sergilemek zorunda olduğu da açık. <br/>Umarım, Erdoğan “dünyada haksızlığa karşı çıkan lider” imajını sevmiştir ve Türkiye’nin de dünyanın bir parçası olduğunu hatırlayıp bu ülkedeki haksızlıklara ve cinayetlere de aynı dirayetle karşı çıkar. <br/>Eğer bunu becerebilirse, işte o zaman bütün dünyada hiçbir “kuşkuya” yer bırakmadan “ciddi bir lider” olarak selamlanır.</div>

Kaynak: [taraf.com.tr](http://www.taraf.com.tr:80/makale/3798.htm), [web.archive.org (arşiv bağlantısı)](http://web.archive.org/web/20100428082156/http://www.taraf.com.tr:80/makale/3798.htm)
