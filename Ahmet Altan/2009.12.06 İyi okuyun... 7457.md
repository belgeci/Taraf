# İyi okuyun...

*Ahmet Altan 06.12.2009*

<div class="taraf_structure_2col_1zq">
<div class="margen_n">



 <p>Elinizde tuttuğunuz gazeteye iyi bakın. <br/><br/>Cumhuriyet tarihi boyunca, üstünde bu haberlere benzer haberlerin olduğu hiçbir gazete görmediniz. <br/><br/>Çünkü bugüne kadar hiçbir kuvvet komutanı “darbe hazırlığı yaptığı” için savcılığa çağrılmamıştı. <br/><br/>Darbe, “suç” olarak kabul edilmemişti. <br/><br/>Türkiye’de ilk kez “darbe suçtur, darbe hazırlayan suçludur” deniyor. <br/><br/>Bundan böyle generaller toplanıp da “muhtıra verelim mi, darbe yapalım mı” diye konuştuğunda, bir suç işlemekte olduklarını, bu toplantılarından dolayı yargılanabileceklerini bilecekler. <br/><br/>Generaller, “askerî alanların” dışına adım attıklarında “hukukla” karşılaşabilecekleri gerçeğini hep akıllarında tutacaklar. <br/><br/>Cumhurbaşkanlığı seçimlerinde öyle akıllarına estiği gibi “muhtıra” veremeyecekler. <br/><br/>28 Şubatlar yapamayacaklar. <br/><br/>Bu ülkede yaşadığımız en büyük dönüşümlerden biri bu, tarihî bir dönemeçten geçiyoruz. <br/><br/>Gazetenin manşetine bakın. <br/><br/>Bir savcı, MİT Bölge Başkanlığı’nı basıp, MİT Bölge Başkanı’nı “Ergenekon” sanığı olarak gözaltına alıyor. <br/><br/>Siz daha önce böyle bir şey gördünüz mü? <br/><br/>Susurluk davasında o kadar MİT üyesinin adı geçti, hangisini savcılar gözaltına aldılar? <br/><br/>Devlet çok kirlendi, devletin içindeki birçok unsur suça bulaştı bugüne dek. <br/><br/>Şimdi devletin bir kısmı, kendi bünyesinden “suçu” atabilmek, devleti gerçek devlet yapabilmek için uğraşıyor. <br/><br/>Devletin temizlenmesi demek bizim gerçek bir hukuka ve demokrasiye kavuşmamız demek. <br/><br/>Ama devlet bir anda değişmiyor, devletin içinde çok ciddi bir güç mücadelesinin sürdüğü de açık. <br/><br/>Birileri bir yandan demokrasinin önünü açmaya çalışırken, birileri de demokrasinin önünü tıkamaya çalışıyor. <br/><br/>Salı günü, DTP’nin kapatılma davası görülecek, bu siyasi partinin kapatılması halinde Türkiye tam anlamıyla bir türbülansın içine sürüklenecek. <br/><br/>DTP’nin kapatılması, bu ülkeye yapılabilecek en büyük kötülüklerden biri olur. <br/><br/>Bu demokrasi kavgasında DTP çok önemli kilitlerden biri. <br/><br/>Başkalarını bilmem ama benim bu çok kritik noktada DTP ile ilgili anlayamadığım bazı meseleler var. <br/><br/>Darbeciler adliyeye gidiyor, Ergenekoncular yakalanıyor, demokrasi için hamleler yapılıyor, DTP bütün bunlar konusunda ne düşünüyor, politikası ne? <br/><br/>DTP, kendi siyasi gücünü ve ağırlığını, bu gelişmelerin olması için çaba gösterenlerin yanına koyuyor mu? <br/><br/>Koyuyorsa, bunu nasıl gösteriyor? <br/><br/>Türkiye tarihinin en önemli günlerinden biri yaşanırken Güneydoğu’da büyük gösteriler oluyordu ve o gösterilerin bu hukuksal gelişmelerle hiç alakası yoktu. <br/><br/>Apo’nun yaşam şartlarının kötüleşmesi Kürtler için önemlidir, bu hassasiyetlerini anlamak gerekir, peki, Türkiye’nin demokrasileşmesi için atılan adımların o hücre kadar önemi yok mu? <br/><br/>DTP ve DTP’yi destekleyen Kürtler, Türkiye’nin demokrasi mücadelesiyle ilişkilerini kopardılar mı, demokrasi olup olmaması artık onları hiç ilgilendirmiyor mu, Türkiye’de demokrasi olup olmamasının kendi hayatlarını hiç etkilemeyeceğine inandılar mı? <br/><br/>Doğrusunu isterseniz, ben bu noktada insanları Türkler, Kürtler, Çerkesler, Lazlar diye ayırarak bakmıyorum, insanların “demokrasi mücadelesini destekleyenler ve desteklemeyenler” olarak ayrıldığı bir kavşaktayız çünkü. <br/><br/>Herkesin hayatı, geleceği, özgürlüğü, refahı, mutluluğu, bu büyük mücadelenin sonucunda belirlenecek, Türk ya da Kürt herkesin hayatı gerçek bir demokrasinin buraya gelmesiyle değişecek. <br/><br/>DTP, hepimizi ilgilendiren bu demokrasi kavgasının neresinde? <br/><br/>Bu kavgada var mı? <br/><br/>DTP’nin kapatılmasına karşı çıkarken hepimiz birlikte miyiz, hukuk uygulanırken, darbe yasaklanırken, Ergenekoncular yakalanırken Türk Kürt demeden bütün demokratlar ve özgürlükçüler elele miyiz? <br/><br/>Herkes durduğu yeri açıkça söylemeli. <br/><br/>Ben, demokrasiden, hukuktan, özgürlükten yanayım, Türkiye’yi ve burada yaşayan herkesi bu gelişmelerin kurtaracağına inanıyorum. <br/><br/>Biz, elimizden geldiğince, gücümüzün yettiğince bu demokrasi mücadelesini sürdürürüz, bu ülkede her ırktan, her dinden, her mezhepten “demokratların” varlığına ve gücüne inanıyorum, hep birlikte elele veririz. <br/><br/>“Kurtuluşu” demokrasinin dışında arayanlar da kendi yollarında, kendilerine benzeyenlerle yürürler.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/8879.htm), [web.archive.org (arşiv bağlantısı)](http://web.archive.org/web/20100213090643/http://www.taraf.com.tr:80/makale/8879.htm)
