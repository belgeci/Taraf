# Katliam ve barış

*Ahmet Altan 06.05.2009*

<div class="taraf_structure_2col_1zq">
<div class="margen_n">



 <p>Yaklaşık kırk senedir terörün her türünü gördük bu ülkede. <br/><br/>Ama böylesini hiç görmedik. <br/><br/>Bir köyün insanlarının toptan imha edildiğine, bir baskınla çoğu çocuk ve kadın 44 kişinin soğukkanlı bir şekilde öldürüldüğüne hiç tanık olmadık. <br/><br/>Rastladığımız her türden şiddeti aşan bir şiddetle ve terörle karşı karşıyayız. <br/><br/>Üstelik sadece Türkiye’yi değil dünyayı da şaşırtan bu vahşetin nedeni “etnik çatışma” ya da “ideolojik mücadele” gibi isimleri olan, kökleri derine uzanan bir savaş değil. <br/><br/>“İki ailenin” anlaşmazlığı. <br/><br/>Bu katliam, “devletin şımarttığı” korucuların zıvanadan çıkmasıyla açıklanacak gibi değil. <br/><br/>O da önemli bir neden ama böylesine insanlık dışı bir merhametsizlik için daha başka açıklamalara da ihtiyaç var. <br/><br/>Sanırım, yirmi beş yıldır süren savaş, “ölüm ve hayat” kavramlarını derinden sarsıp altüst etti. <br/><br/>Zihinsel iklim zehirlendi. <br/><br/>İnsanların “Kalaşnikovla” sokaklarda dolaşmasının normal karşılandığı, her gün çatışma haberlerinin geldiği, köylere sürekli tabutların gönderildiği bir iklimden söz ediyoruz. <br/><br/>Korucular için gidip bir yerlerde çatışmaya girip adam öldürmek ya da ölmek sıradanlaştı. <br/><br/>Ölümle bu kadar haşır neşir olduğunuzda hayatın ve insanın değeri yok olur. <br/><br/>Ölmek ya da öldürmek doğallaşır. <br/><br/>Öldürme alışkanlığı kaçınılmaz olarak vicdanı ve merhameti törpüler, eksiltir, sonunda tümüyle ortadan kaldırır. <br/><br/>İhtiyar nineleri, hamile kadınları, üç yaşındaki bebekleri makinelilerle tarayabilmek için bütün insani değerlerinizi yitirmiş olmanız gerekir. <br/><br/>Öldürme alışkanlığı, “kendi halkına ihanet ettiği” duygusuyla birleştiğinde, ortaya herkesten ve her şeyden nefret eden, kendini küçümsediği için herkesi küçümseyen, hayatı ve insanı yok sayan bir canavar çıkar. <br/><br/>Bu toplum için asıl büyük tehlike bu “canavarlaşma” işte. <br/><br/>Binlerce korucu var Güneydoğu’da. <br/><br/>Çoğunun haraç ve uyuşturucu işine de girdiği söyleniyor. <br/><br/>Cinayetlerine göz yumuluyor. <br/><br/>Sonunda her şeyin yapılabileceğine, her şeyin mümkün ve mubah olduğuna inanan bir vahşilikle karşılaşıyorsunuz. <br/><br/>Savaş sadece korucuları zehirlemedi elbette. <br/><br/>Savaş tüm toplumu zehirledi. <br/><br/>Öldürme, yok etme, intikam alma, cezalandırma isteği bu toplumda neredeyse herkesin içinde barınıyor. <br/><br/>Herkes bundan payını alıyor. <br/><br/>Ben, bir pusuda on beş askerin öldürülmesinden söz ederken sevinçle gülüveren Kürt gördüm. <br/><br/>Ben, munis munis konuşurken söz Kürtlere geldiğinde “hepsini öldürmek gerektiğinden” bahseden Türk gördüm. <br/><br/>Onlar da bu canavarlığın parçası olmuşlardı. <br/><br/>Susurluk, Ergenekon, JİTEM, faili meçhuller, mayınlı PKK pusuları, baskınlar, çatışmalar, darbe girişimleri, sonunda toplumu bir cinnetin eşiğine getirdi. <br/><br/>Mardin’deki son katliam, o cinnet eşiğinin de aşıldığını gösteriyor. <br/><br/>“Aile anlaşmazlıkları” kırk dört ölüyle sonuçlanıyorsa, diğer “anlaşmazlıklar” nelere yol açar, bir düşünün. <br/><br/>Bu toplum, “savaş yorgunluğunu” bünyesinde hissediyor artık, o vahşi yorgunluk ruhumuzu parçalıyor, lokma lokma ediyor, merhametimizi, vicdanımızı, insafımızı kemiriyor. <br/><br/>Savaş kötüdür, bunu herkes bilir. <br/><br/>Ama daha kötüsü, savaşın insanın “ruhuna” yerleşmesi, öldürmenin sıradanlaşmasıdır. <br/><br/>Biz o aşamadayız. <br/><br/>Bu noktada kendimizi durduramazsak, barışı bulamazsak cinnet tırmanır. <br/><br/>Hasan Cemal, <i>Milliyet</i> gazetesinde çok başarılı bir gazeteciliğe imza attı, PKK’nın şu anki lideri Karayılan ile görüştü. <br/><br/>Karayılan barışçı mesajlar veriyor. <br/><br/>Gerçi o barışçı mesajlar verirken “PKK’nın yerel kadrolarının” mayınlı pusularla asker öldürmeyi sürdürmesi barıştan ziyade cinnete hizmet ediyor ama gene de Karayılan’ın “silahın artık işe yaramayacağını” söylemesi önemli bir gelişme. <br/><br/>Dünyanın savaş istediği zamanlar oldu. <br/><br/>Şimdi dünyanın barış istediği bir dönemdeyiz. <br/><br/>Bundan yararlanmayı bilmeliyiz. <br/><br/>Karayılan, “İmralı’yla konuşun, o olmazsa bizimle konuşun, o olmazsa DTP ile konuşun, o da olmazsa bir âkil adamlar heyeti kurun onlarla konuşun” diyor. <br/><br/>Artık “birileriyle “konuşmak gerekiyor. <br/><br/>Bir Kürt Konferansı’nın hazırlıkları yapılıyor. <br/><br/>Silahları bir süreliğine susturmak barışa hizmet eder. <br/><br/>Hükümet daha kararlı davranırsa, PKK “yerel güçlerine” hâkim olmayı öğrenirse bir barış iklimi yaratabilir, karşılıklı konuşabilir, bu korkunç ve acılı savaşı durdurabiliriz. <br/><br/>Aksi takdirde bu cinnet hepimizin ruhunu esir alacak. <br/><br/>“Aile anlaşmazlıkları” katliamlara dönüşecek. <br/><br/>Mardin, bunun ilk işareti. <br/><br/>Umarım kırk dört insanın kanı, gittikçe daha doğal bulduğumuz bu cinnet uykusundan bizi uyandırır.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5379.htm), [web.archive.org (arşiv bağlantısı)](http://web.archive.org/web/20090907060321/http://www.taraf.com.tr:80/makale/5379.htm)
