# Gazze’den Darfur’a yol gider...

*Ahmet Altan 07.03.2009*

<div class="taraf_structure_2col_1zq">
<div class="margen_n">



 <p>Ben ikiyüzlülükten sıkılırım. <br/>Kurnazlıklar bunaltır beni. <br/>Onun için açık konuşalım. <br/>Ve, bütün AKP’lilere ve dindar kardeşlerimize net bir şekilde soralım: <br/>Gazze’de Müslüman çocukların öldürülmesi mi sizi o kadar öfkelendirdi yoksa o çocukları öldürenlerin Yahudi olması mı? <br/>Ya da, “Müslüman, Hıristiyan, Ermeni, Yahudi, Mecuzi, Budist hiç fark etmez ben çocukların öldürülmesine karşıyım” mı diyorsunuz? <br/>Gerçekten siz ne diyorsunuz? <br/>Ne dediğiniz pek anlaşılmıyor çünkü. <br/>Gazze’de küçücük çocukların öldürülmesine bu ülkede gösterilen tepki, bu toplumun bir vicdanı olduğunun işaretiydi. <br/>Başbakan, o çocuklar için Davos’ta bütün diplomatik kuralları altüst eden bir çıkış yaptı ve hem dünyadan hem Türkiye’den büyük bir destek buldu. <br/>Haklı bir çıkıştı ve hak ettiği alkışı aldı. <br/>Peki, ne oldu “Davos fatihi” kahraman başbakana? <br/>Niye Darfur konusunda suspus şimdi? <br/>Darfur’da üç yüz bin insan öldü. <br/>Binlerce çocuk var ölenlerin arasında. <br/>Üstelik o çocukları sadece öldürmediler. <br/>Aşağılıkça bir de ırzına geçmişler çocukların. <br/>Nerde peki sizin o gökgürültüsü gibi patlayan vicdanınız? <br/>Darfur’da Müslüman çocukların ırzına geçip öldürenlerin de Müslüman olması mı sizi böylesine suskun kılıyor? <br/>Müslümanları Müslümanlar öldürürse ses çıkarmayacak mıyız? <br/>Bir an durun. <br/>Ve, kendinize bir sorun. <br/>Eğer Darfur’da o çocukların ırzına geçip öldürenler Müslüman değil de Yahudi olsaydı böyle sessiz mi kalacaktınız gene? <br/>Bunun cevabını kendinize verin. <br/>Kendinize verin bunun cevabını. <br/>Gerçek cevabın ne olduğunu hepimiz biliyoruz, değil mi? <br/>Biliyoruz ki o Müslüman çocukları öldürenler Müslüman olmasaydı yeri göğü inletirdik. <br/>Bu, ikiyüzlülük değil mi peki? <br/>İkiyüzlü bir vicdan olabilir mi? <br/>Başbakan da, Meclis başkanı da, başbakanı destekleyen partidaşları da, Gazze için ayağa kalkan dindarlar da aslında “ölen çocuklar” için üzülmemiş miydi yoksa? <br/>Çocukları bahane mi etmişlerdi? <br/>Meclis Başkanı Köksal Toptan, “Sudan devlet başkanı, seçilmiş biri” diyor. <br/>Eeee, ne olacak? <br/>Seçilmiş birisi, silahlı milis örgütleri kurup onları ordu desteğinde köy baskınlarına göndererek yüz binlerce insanı öldürtebilir mi? <br/>“Seçilmek” insanlara cinayet serbestîsi mi veriyor? <br/>Seçildikten sonra istediğini öldürtebilir misin? <br/>Çocukların ırzına geçmek serbest mi seçilmişlere? <br/>Bu nasıl bir savunma? <br/>Bir söyleyin bana ne olur, Gazze’de mazlumu tutanlar neden Darfur’da zalimi tutuyor? <br/>Sudan’da Arap Müslümanlar, Afrikalı Müslümanları öldürüyor. <br/>Bunun için “Cancavit” denilen milis örgütleri kuruyorlar, bu milisler Afrikalıların köylerini basıyor, kadınlarla çocukların ırzına geçiyor, öldürüyor, evleri yakıyor. <br/>Desteklediğimiz insanın yaptırdıkları bunlar. <br/>Bütün bu yapılanları destekliyor musunuz gerçekten? <br/>Çocukların ırzına geçsinler mi? <br/>İnsanları öldürsünler mi? <br/>Köyleri yaksınlar mı? <br/>Bu yapılanların aynısını Yahudiler yapsaydı destekleyecek miydiniz? <br/>Vicdanımızın verdiği hüküm, zalimin dinine göre değişiyor mu? <br/>Zalim Yahudileri lanetliyor ve zalim Müslümanları alkışlıyor muyuz? <br/>Peki, ya ölen çocuklar? <br/>Gazze’deki çocukların yardıma ihtiyacı var. <br/>Darfur’daki çocukların da yardıma ihtiyacı var. <br/>Sudan Devlet Başkanı El Beşir’i savunmak, onun yargılanmasını önlemeye çalışmak, Darfur’da daha fazla çocuğun ölmesi demek. <br/>Gazze’deki çocukları kurtarmak için ayağa kalkan başbakan, neden Darfur’daki çocukları ölüme gönderen bir adamı savunuyor? <br/>Bunun mantıklı bir cevabı var mı? <br/>Yoksa bunun, utandıracak kadar “mantıklı” bir cevabı mı bulunuyor? <br/>Sudan’da çıkarları olan Çin de El Beşir’i çok “mantıklı” bir hesapla destekliyor. <br/>Bu “mantık” biraz içinizi bulandırmıyor mu? <br/>Gazze’de çocukları savunanlar, Darfur’da çocukları öldürenleri savunuyorlarsa, o zaman “vicdandan” değil “hesaptan” söz etmemiz gerekiyor. <br/>Çocukları “hesaplarımıza” alet mi ediyoruz? <br/>Niye yapıyoruz bunu? <br/>Vicdanlı ve dürüst olmak, “hesaplı” olmaktan iyidir bence. <br/>“Hesap” insanı makam sahibi yapar da, “vicdan” daha önemli bir işe yarar, insanı insan yapar.</p>
<br/>
<br/>
<br/>



<br/>


<div id="taraf_not">
</div>

</div>


</div>
