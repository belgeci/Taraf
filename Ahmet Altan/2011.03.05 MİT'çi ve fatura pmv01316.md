# MİT’çi ve fatura

*Ahmet Altan 05.03.2011*

<div class="yazi"><p>Gazetecilerin <b>“Ergenekon üyeliği”</b> suçlamasıyla gözaltına alınmasından sonra büyüyen tepkiler karşısında Başbakan Erdoğan dün, <b>“Hiç kimse, yargının tasarruflarından dolayı bize fatura kesmeye kalkmasın”</b> dedi.</p>
<p>Bilmiyorum bunu bilinçli mi söyledi yoksa bu bir <b>“lapsus”</b> mu ama seçtiği kelime ilginçti.</p>
<p>Fatura.</p>
<p>Anlaşılan o da bu olayların bir <b>“faturası”</b> olduğunu düşünüyor.</p>
<p>Çok değişik görüşten insanların bir arada ayaklanıp <b>“ne oluyor”</b> diye sorduğu, Bülent Arınç’ın <b>“üzüntüsünü”</b>, Ertuğrul Günay’ın <b>“sıkıntısını”</b> ifade ettiği, Avrupa Birliği ile Amerika’nın kuvvetli vurgularla <b>“basın özgürlüğünü”</b> hatırlattığı, gazetecilerin gözaltına alındığı günü <b>“kara perşembe”</b> ilan eden seslerin bütün dünyadan yükseldiği bir ortamda, yakalanan gazetecilerle ilgili ciddi belgeler ve kanıtlar ortaya çıkmazsa, birine bir fatura kesileceği açık.</p>
<p>Ergenekon soruşturmaları sırasında ortaya koyduğu <b>“siyasi irade”</b> nedeniyle övülüp alkışlanan hükümet, o alkışları kabullenip, bugünkü olay karşısında <b>“beni ilgilendirmiyor”</b> diye kenara çekilemez.</p>
<p>Hiçbir şey yapamasa, emrindeki polislere <b>“nedir bu işin aslı”</b> diye sorar.</p>
<p>Aslını öğrenir.</p>
<p>Şu âna kadar polis içinden sızan bölük pörçük bilgiler, dönüyor dolaşıyor, yakalanan gazetecilerin, polis içindeki kavgada <b>“taraflardan birinin sesi”</b> olarak kitap yazdığına geliyor.</p>
<p>Polis içinde bir sürtüşme olduğu artık bilinen bir gerçek.</p>
<p>Bir gazetecinin, bu kavgada bir tarafın sözcülüğünü üstlenmesi de mesleki açıdan yakışıksız bir davranış.</p>
<p>Ama bu, <b>“cezası”</b> mesleki kurallar içinde, kendi meslektaşları tarafından verilecek olan <b>“mesleki”</b> bir kabahat.</p>
<p>Gerçekten bu gazeteciler böyle bir kavgada taraf oldular mı bilmiyorum ama oldularsa bile bu, onları Ergenekon üyesi yapmaya yetmez.</p>
<p>Böyle yaptılar diye <b>“Ergenekon üyeliğinden”</b> gözaltına alınamazlar.</p>
<p>Ergenekon üyeliği çok ciddi bir suç ve bununla suçlanan kişinin suçunun da çok ciddi belgelerle kanıtlanması gerekir.</p>
<p>Aksi takdirde, herkes kendi <b>“rakibinin”</b> müttefikini <b>“Ergenekon üyesi”</b> ilan eder ki bu da, hem suçsuz insanların suçlanmasına, hem de asıl büyük Ergenekon soruşturmasının sulandırılmasına yol açar.</p>
<p>Bunun en önemli örneğini de zaten şu son gözaltılarda gördük.</p>
<p>Hemen hemen herkesin dikkati haklı olarak <b>“gazetecilerin gözaltına alınmasına”</b> çekildiğinden, son <b>“dalgada”</b> yakalanması talep edilen MİT’çi Kâşif Kozinoğlu’yla ilgili gerçekler yeterince ilgi görmedi.</p>
<p>Hâlbuki bugün Arzu Yıldız’ın haberinde de okuyacağınız gibi, Kozinoğlu’yla ilgili çok daha ciddi ve polis kaynaklarına göre de <b>“belgeli”</b> bir suçlama var.</p>
<p>Halen MİT’te görev yapan bir devlet görevlisi, AKP’li yöneticilerin eşlerini, çocuklarını, yakınlarını fişlemiş.</p>
<p>Topladığı bu bilgileri de <i>Oda TV</i>’ye vermiş.</p>
<p>MİT, <b>“Sözkonusu bilgileri biz toplamadık, bizim arşivimizde böyle bir belge yok”</b> diyor.</p>
<p>Yani Kozinoğlu bir <b>“belgeyi”</b> sızdırmamış.</p>
<p>Kendisi bizzat uğraşarak bu bilgileri toplamış.</p>
<p>Bir MİT görevlisi, iktidar partisinin yöneticilerinin ailelerini neden fişler?</p>
<p>Bunlar MİT’in topladığı bilgiler olmadığına göre bu bilgileri nasıl toplar?</p>
<p>Tek başına yapabileceği bir iş değil, bütün AKP’lilerin ailelerini izletip fişletmesi için kendine bir örgüt kurması ya da bir örgütle işbirliği yapması gerekir.</p>
<p>Kozinoğlu’nun işbirliği yaptığı, AKP’lilerin ailelerini izletmek için kullandığı insanlar kim?</p>
<p>MİT, devletin yöneticilerini izleyip fişleyen bir adamı nasıl bünyesinde barındırmış, onun böyle işlerle uğraştığını nasıl anlamamış?</p>
<p>Kozinoğlu’nu kim korumuş?</p>
<p>Eğer, hangi nedenlerle yapıldığı hâlâ anlaşılamayan ve hükümetin <b>“basın özgürlüğü”</b> konusundaki tutumu hakkında ciddi kuşkular yaratan <b>“gazeteci gözaltıları”</b> olmasaydı, bütün Türkiye dikkatini Kozinoğlu’na ve onun yaptıklarına çevirecekti.</p>
<p>Devletin içinde varlığını sürdüren, karanlık amaçlı bir yapılanmanın ipuçları hep birlikte izlenecekti.</p>
<p>Ergenekon’un MİT’in içine uzanan bir kolu sorgulanacaktı.</p>
<p>Sadece Türkiye’de değil bütün dünyada kuşku uyandıran bir operasyonla gazetecileri yakalayıp, Kozinoğlu’nun arkasındaki karanlığın gözden kaçırılmasına neden oldular.</p>
<p>Bu ülkede hukukun ve demokrasinin varolmasını isteyenler, hem gözaltına alınan gazetecilerin neden böyle bir muameleyle karşılaştığını sormak, hem de Kozinoğlu’nun kimle birlikte çalıştığını sorgulamak zorunda.</p>
<p>Biz böyle yapacağız.</p>
<p>Başbakan da dâhil hukuku ciddiye aldığını söyleyen herkese de aynısını tavsiye ederiz.<br/><br/><b>ahmetaltan111@gmail.com</b></p>
</div>

Kaynak: [taraf.com.tr](http://www.taraf.com.tr:80/ahmet-altan/makale-mit-ci-ve-fatura.htm), [web.archive.org (arşiv bağlantısı)](http://web.archive.org/web/20131220214328/http://www.taraf.com.tr:80/ahmet-altan/makale-mit-ci-ve-fatura.htm)
