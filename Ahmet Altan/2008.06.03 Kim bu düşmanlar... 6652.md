# Kim bu düşmanlar...

*Ahmet Altan 03.06.2008*

<div class="taraf_structure_2col_1zq">
<div class="margen_n">



 <p>Trafik kurallarının hepsinin bir nedeni vardır ve her biri yaşanmış kazaların sonucunda ortaya çıkmıştır.<br/>
Amaç, kazaların tekrarını önlemektir.<br/>
Çünkü her kaza, yapılan bir hatanın sonucudur.<br/>
Devletlerin işleyişlerini belirleyen evrensel kurallar da tıpkı trafik kuralları gibidir.<br/>
Toplumsal kazaları önlemeyi amaçlar.<br/>
Bütün gelişmiş ülkelerde orduların parlamentonun denetiminde olması boşuna değildir.<br/>
Halk iradesi tarafından denetlenmeyen bir silahlı güç kaza çıkarır çünkü.<br/>
Nasıl kazalar çıkardığını en iyi bilen ülkelerden biri de biziz.<br/>
Üç darbe, bilmem kaç muhtıra gördük.<br/>
Her seferinde yaşadığımız “kazalarla” toplum altüst oldu.<br/>
Ama biz bunları önleyecek “kuralı” bir türlü koyamadık.<br/>
O yüzden de sürekli sorun yaşıyoruz.<br/>
Genelkurmay, Gayri Nizami Harp Dairesi’nin, halk arasındaki ismiyle kontrgerillanın, görev alanını genişletmeyi hedefleyen bir çalışma sürdürüyor.<br/>
Bu, ürkütücü bir çalışma.<br/>
Çünkü, neredeyse herkes “düşman” kavramının içine giriyor.<br/>
Türkiye’nin birçok bölgesinde örgütlenen “kontrgerilla”nın hedefleri belirlenirken “askerî” endişelerden epey uzaklaşılmış gibi görünüyor.<br/>
Kontrgerilla, mesela, “ekonomik işgal”e karşı da mücadele edecek.<br/>
Birincisi, “ekonomik işgal” ne demek?<br/>
Didim’de İngilizler’in topluca ev alması ekonomik bir işgal sayılır mı?<br/>
Yoksa, “yabancıların” banka alması mı “ekonomik işgal”?<br/>
Burada fabrika kurması mı?<br/>
Nedir “ekonomik işgal” denilen şey?<br/>
Ordu Yardımlaşma Kurumu’nun bankası yabancılara satılmıştı, bu “ekonomik işgal”in bir parçası mıdır?<br/>
Avrupa Birliği ya da IMF ile ilişkilerimiz “ekonomik işgal” olarak kabul edilebilir mi?<br/>
Eğer ordu, IMF’yi “ekonomik işgalci” olarak görmeye karar verirse ne olacak?<br/>
Ayrıca, “ekonomik işgal”e karşı “gerilla” savaşı nasıl yürütülecek?<br/>
Yabancılara ait yerler mi bombalanacak?<br/>
Yabancıların fabrikalarıyla evleri havaya mı uçurulacak?<br/>
Peki, bizim Türk işadamlarının başka ülkelerdeki yatırımlarına da “yabancıların” aynı tepkiyi göstermesini mi bekleyeceğiz?<br/>
Ekonomik bir olayda gerilla savaşının nasıl yapılacağını bilebilen kimse var mı?<br/>
Peki, bundan da ürkütücüsü, “siyasi işgal” ne demek?<br/>
Kim bir ülkeyi “siyaseten” işgal edebilir?<br/>
Yabancı bir güç mü?<br/>
Yabancı güç bir ülkeyi nasıl siyasi bir işgal altına alacak?<br/>
“Siyasi işgal”in tanımı ne?<br/>
Avrupa Birliği’ne üye olmak “siyasi işgal”e uğramak anlamına gelir mi?<br/>
Yoksa...<br/>
“Siyasi işgal” kavramı yabancılar için kullanılmıyor mu?<br/>
Ordunun hoşlanmadığı siyasi bir parti çok fazla oy alarak iktidara gelirse, ordu bunu “siyasi işgal” sayacak mı?<br/>
Sayar mı?<br/>
Bu ülkenin hükümeti “siyasi işgalci” kabul edilebilir mi ordu tarafından?<br/>
Kabul edilirse ne olur?<br/>
Kontrgerilla hükümete karşı faaliyete mi geçer?<br/>
Herhalde, bu çalışmayı sürdüren Genelkurmay’ın bu sorulara cevapları vardır.<br/>
“Ekonomik işgal”, “siyasi işgal” derken kimleri kastettiklerini biliyorlardır.<br/>
Ya da “psikolojik işgal”in anlamı kafalarında nettir.<br/>
Ordunun görüşlerini paylaşmayan medya, ülkeyi “psikolojik işgal” altına almış sayılır mı?<br/>
Bu son çalışma, epeyce belirsiz kavramlarıyla ordunun istediği herkesi “düşman” tanımının içine sokmasına izin verebilecek bir yapıya sahip.<br/>
Bu kadar önemli bir gelişmeden parlamentonun da hükümetin de bilgisinin olmaması, haber bizim gazetede çıktıktan sonra bile ağızlarını açmamaları ise işin başka bir vahim yanı.<br/>
Böyle bir hazırlığı durduracak ya da bu kavramların ne olduğunu soracak siyasi bir otorite gözükmüyor ortalıkta.<br/>
Herkesin hayatını etkileyecek bir gelişme yaşanıyor ama kimsenin sesi çıkmıyor.<br/>
Bu tür hazırlıklar “kaza” çıkarır.<br/>
Çünkü bu hazırlık “kural” dışı.<br/>
Araba yanlış yola, yanlış biçimde sapıyor.<br/>
Bence son anı beklemeden onu durdurmak gerekir.<br/>
Kuralları uygulamak için kazayı beklemenin anlamı yok.<br/>
Kurallar, kazayı daha olmadan önlemek için çünkü. <br/>
<br/>
03.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/801.htm), [web.archive.org (arşiv bağlantısı)](http://web.archive.org/web/20090907064120/http://www.taraf.com.tr:80/makale/801.htm)
