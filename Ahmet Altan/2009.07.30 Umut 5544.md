# Umut

*Ahmet Altan 30.07.2009*

<div class="taraf_structure_2col_1zq">
<div class="margen_n">



 <p>Türkiye böyledir işte. <br/><br/>İklim aniden değişir. <br/><br/>Bir bakarsınız ki o katı, şoven, milliyetçi, savaşçı ülke gitmiş yerine barışçı, esnek, eşitlikçi bir ülke gelmiş. <br/><br/>Toplum ferahlamış. <br/><br/>Bir özgürlük havası yayılmış. <br/><br/>Dün İçişleri Bakanı’nı dinlerken doğrusu bu iklim değişikliğini mutlulukla hissettim. <br/><br/>Bakanın, söylediklerinde “somut” öneriler yoktu. <br/><br/>Ama şu aşamada belki de daha önemli olan birşey vardı o konuşmada: <br/><br/>“Kürt sorununu çözme kararlılığı ve arzusu.” <br/><br/>Bu arzunun hissedilmesi herkesi rahatlatacaktır. <br/><br/>Üstelik, Bakan, “çok kapsamlı bir çalışma yaptıklarını” da söyledi, bizimki gibi iç çatışmalar yaşamış ülkelerin tecrübelerini, aydınların önerilerini incelediklerini açıkladı. <br/><br/>Bütün bunlardan sonra “dünyaya model olacak bir çözüm getireceklerini” de vurguladı. <br/><br/>Belli ki “planın” en azından ana hatları hazırlanmış. <br/><br/>Hükümet, bu sorunu “artık” çözmeye karar vermiş. <br/><br/>Bu sorun çözülecek. <br/><br/>Öcalan’ın bir “yol haritası” açıklayacağını söylemesi, DTP’lilerin TÜSİAD’la görüşmesi, Kürt milletvekillerinin ılımlı konuşmaları, “iklimin” rahatlamasında önemli roller oynuyor. <br/><br/>Bütün bunlar bize şunu gösteriyor. <br/><br/>Artık herkes, “bugüne kadarki davranış biçimlerinin sürdürülerek bir yere varılamayacağını” anlamış durumda. <br/><br/>Silahla, zorbalıkla, tehditle, baskıyla gidilecek yol kalmadı. <br/><br/>Yeni bir yol bulma zamanı geldi. <br/><br/>O yeni yol da bulunmuş gibi. <br/><br/>Kürtlerin, Türklerle bütün konularda aynı haklara sahip olması gerektiğini inkâr edenlerin sözleri hayatta bir karşılık bulmuyor. <br/><br/>Kürtçe eğitimi serbest bırakmanın, Kürt kimliğini tanımanın kimseye bir zararı olmadığını, aksine bütün toplumu rahatlatacağını herkes kavrıyor. <br/><br/>Kürdün, “ben Kürdüm” demesinin kime ne zararı var? <br/><br/>O Kürt. <br/><br/>Öbürü Türk. <br/><br/>Beriki Çerkes. <br/><br/>Milattan sonra üçüncü bin yılın içinde yaşayan bir toplumun, kendi insanlarını “ırklarına” göre tasnif edip, bazı ırkların diğerlerinden üstün olduğunu iddia etmesindeki saçmalığı bu toplum büyük bedeller ödeyerek öğrendi. <br/><br/>Binlerce çocuğumuz öldü. <br/><br/>Hukuku inkâr eden bir devletle yaşamak zorunda kaldık. <br/><br/>Suç her yere bulaştı. <br/><br/>Şimdi yeni bir dönem başlıyor. <br/><br/>Barış geldiğinde hissedilecek ferahlığa hep birlikte şaşıracağız çünkü “barışın” nasıl bir rahatlık sağlayabileceğini bize unutturmuşlardı. <br/><br/>Sadece kendi “iktidarlarını” düşünenler üzülebilir. <br/><br/>Ama bu toplumun geleceğini, kendi geleceğini, çocuklarının geleceğini düşünenler sevinecekler. <br/><br/>Bırakın, CHP’li Onur Öymen gibi insanlar “demokratikleşmeyi çözüm sanıyorlar” türünden laflar etsinler. <br/><br/>Onlar çoktan gerçeklerin dışına savruldular. <br/><br/>Yavaş yavaş bir mizah konusuna dönüşecekler. <br/><br/>Bu toplum umutlu bir yolda ilerliyor. <br/><br/>Ergenekon türü örgütler temizleniyor. <br/><br/>Ordu, olması gereken çizgilerin içine çekiliyor. <br/><br/>Barış, hayatımızda ciddi bir ihtimal olarak gittikçe daha sağlam bir yer ediniyor. <br/><br/>Otuz senemiz kayboldu. <br/><br/>Ama bugün yeni bir dönemin başlamakta olduğunu görecek noktaya vardık. <br/><br/>Bu, büyük bir şanstır. <br/><br/>Herkesin özgür, rahat, eşit, zengin olduğu bir ülke hayal etsenize. <br/><br/>Kürt savaşının bitmesi, böyle bir hayatın yolunu açacak. <br/><br/>Kimsenin kimseyi ezmediği bir toplumda yaşamanın herkese nasıl huzur verdiğini göreceksiniz. <br/><br/>Savaştan, ölümden bahsetmeyeceğiz. <br/><br/>İnsanların nasıl “daha iyi” yaşayabileceğinden söz edeceğiz. <br/><br/>Bu ülkede yaşayanlar kendi devletlerinden korkmayacak. <br/><br/>Kimse sokaklarda öldürülmeyecek. <br/><br/>Nefret bitecek. <br/><br/>Kimi asker, kimi PKK’lı olan çocukların cenazeleri gitmeyecek evlere. <br/><br/>Yeniden hukuka, adalete kavuşacağız. <br/><br/>Bütün Türkiye’yle birlikte Güneydoğu da kalkınacak. <br/><br/>Diyarbakır, Mardin, Urfa, Antep gibi kentlerimiz dünya turizminin vazgeçilmez durakları arasına girecek. <br/><br/>Silaha harcadığımız paraları çocuklarımızın eğitimine, sağlığa, bayındırlığa harcayacağız. <br/><br/>Nihayet hayatın bize ne söylediğini duyduk. <br/><br/>Çoktandır hayat bize, “artık ölümü, öldürmeyi bir yana bırakın, biraz da yaşamayı öğrenin” diyordu. <br/><br/>Bu yeni ve mutlu eğitimin sanırım ilk adımını atıyoruz.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6795.htm), [web.archive.org (arşiv bağlantısı)](http://web.archive.org/web/20090820014900/http://www.taraf.com.tr:80/makale/6795.htm)
