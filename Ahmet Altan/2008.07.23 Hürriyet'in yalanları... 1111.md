# Hürriyet’in yalanları...

*Ahmet Altan 23.07.2008*

<div class="taraf_structure_2col_1zq">
<div class="margen_n">



 <p>Hem gazete çıkarıp hem de gazetecilik yapmazsanız, sonunda sığınacağınız yer alçaklığın o karanlık mağarası olur.<br/><br/>O mağaraya girer ve yalanlar söylemeye başlarsınız.<br/><br/>Bizim gazetenin yayınlanması, birçok gazetenin aslında gazetecilik yapmadığını ortaya koydu.<br/><br/>Biz, “Paksüt-Başbuğ” buluşmasını açıkladık.<br/><br/>Hürriyet gazetesi, “Biz de haberi öğrendik ama doğrulatamadık” dedi.<br/><br/>Taraf gazetesi olmasaydı siz o haberi hiçbir zaman Hürriyet’te okuyamayacaktınız.<br/><br/>O buluşmadan haberiniz olmayacaktı.<br/><br/>Ya niyetleri olmadığından ya da eksik gazetecilik yaptıklarından haberi vermeyeceklerdi.<br/><br/>Peki, bizim yayınladığımız “lahika” haberini Hürriyet’te okuyabilir miydiniz?<br/><br/>Biz olmasak Hürriyet o haberi verir miydi?<br/><br/>Biz o haberi belgesiyle verdiğimiz halde bile Hürriyet meseleyi “Genelkurmay açıklaması” açısından gördü.<br/><br/>Ergenekon haberleri için de aynı durum geçerli.<br/><br/>Taraf gazetesi olmasa, okuyucular Hürriyet gazetesinden bu konuda ne öğrenecekler?<br/><br/>Ne öğrendiler?<br/><br/>Hemen hemen hiçbir şey.<br/><br/>Onların saklamaya çalıştıklarını biz açığa çıkartıyoruz ve belli ki bu onların canını sıkıyor.<br/><br/>Yalan söylemeyi alışkanlık haline getirmiş bir yazarları var.<br/><br/>Adı Mehmet Yılmaz.<br/><br/>O, bu sıkıntıyı yalanlar söyleyerek açığa vuruyor.<br/><br/>Bizim gazeteyle ilgili aynen şöyle yazdı dün:<br/><br/>“Hatta bir kamu bankasından 10 trilyon lira borç istendiğini, ancak kredi talebine beklediği hızda yanıt alamayan gazete için ‘yukarıdan gelen bir emir’ ile özel bir uygulama yapıldığını da biliyorum.<br/><br/>Kredi talebi bankanın yönetim kurulunda beklerken bölge müdürlüğü onayıyla bir acil nakit akışı sağlanmış.”<br/><br/>Eğer Yılmaz’ın bir nebze haysiyeti, utanması, onuru varsa şu yazdıklarını tek tek açıklasın.<br/><br/>Hangi bankadan 10 trilyon kredi istemişiz?<br/><br/>“Yukarıda” olan kimin emriyle “özel” bir uygulama yapılmış?<br/><br/>Hangi bölge müdürlüğünün onayıyla acil nakit akışı sağlanmış?<br/><br/>O nakit akışı kaç paraymış?<br/><br/>Açıklasın bunları.<br/><br/>O açıklasın biz gazeteciliği bırakacağız.<br/><br/>Açıklayamaz, çünkü yazdıklarının hepsi utanmazca yalan.<br/><br/>Peki, açıklayamazsa Yılmaz gazeteciliği bırakacak mı?<br/><br/>Bırakmayacak çünkü yalan söylemeye alışkın.<br/><br/>Daha önce Milliyet gazetesinin Genel Yayın Yönetmeni'yken de benimle ilgili böyle yalan bir haber yapmış, dokuz sütuna manşet atmıştı.<br/><br/>Almanya’da yaptığım bir konuşmada hiç söylemediğim sözleri söylediğimi iddia etmişti.<br/><br/>O sözleri söylemediğimi açıklamıştım.<br/><br/>Yalancı şahitler bulmuştu.<br/><br/>“Bunlar böyledir, hem söyler hem de kıvırırlar” türünden bir yazı yayınlamıştı.<br/><br/>O toplantıya katılan bir okuyucumun banda kaydettiği konuşmayı Milliyet’e göndermiştim... Bant, iddia ettikleri sözleri söylemediğimi kanıtlıyordu.<br/><br/>Aldırmamıştı.<br/><br/>Bir hafta boyunca televizyon televizyon dolaşıp Milliyet’in yalan söylediğini anlatmıştım.<br/><br/>Sonunda özür dilemek zorunda kalmışlardı.<br/><br/>Yalancılığı tescilli biridir.<br/><br/>Aydın Doğan ve Vuslat Doğan, yalan söylediği kanıtlanan Yılmaz’ın “yalan ve iftira performansından” memnun oldukları için mi onu Hürriyet’e yazar yaptılar, bilmiyorum.<br/><br/>Yoksa arada bir tane de rahatlıkla “yalan” söyleyebilen birisi mi olsun diyorlar?<br/><br/>Bu tür yalanlarla, Taraf’ın bankalardan kredi almasını engellemeye mi çalışıyorlar?<br/><br/>Biz, hak ettiğimiz halde hiçbir bankadan kredi alamıyoruz.<br/><br/>“Yukarıdan” gelen emirler bize kredi verilmesini değil, verilmemesini sağlıyor.<br/><br/>Keşke kredi alabilsek, biraz daha rahat ederdik.<br/><br/>Yılmaz, Taraf’ın kamu bankalarına olan borçlarını açıklamasını da istiyor.<br/><br/>Olur.<br/><br/>Biz hazırız.<br/><br/>Aydın Doğan’la aynı gün karşılıklı olarak kamu bankalarından aldığımız kredileri ve borçlarımızı açıklarız.<br/><br/>Var mısınız?<br/><br/>Siz razı olun, hemen yarın birlikte açıklayalım.<br/><br/>İsterseniz karşılıklı olarak “kaçan namerttir” diye başlık da atalım.<br/><br/>Hadi...<br/><br/>Siz yalan söylüyorsunuz.<br/><br/>Hürriyet gazetesinin yönetimi ya bu yalanların yazarın görüşü olduğunu ve kendisinin bunları paylaşmadığını söylemek ya da bu yalancılığı yazarıyla birlikte sırtlamak zorunda.<br/><br/>İşinizi yapmadığınız için başkaları da yapmasın istiyorsunuz ama yalanlar söyleyerek amacınıza ulaşamazsınız.<br/><br/>Bizimle dürüstlük yarışına da giremezsiniz.<br/><br/>Çünkü siz dürüst değilsiniz.<br/><br/>Biz dürüstüz.<br/><br/>Sizi her seferinde dizlerinizin üstüne çökertiriz.<br/><br/>Bir seferinde Aydın Doğan’la bir kahve içmiştik benim Milliyet’teki odamda, o kahvenin hatırına kendisine eski bir Anadolu deyişini de hatırlatayım.<br/><br/>“Yanlış havlayan köpek sürüye kurt getirir.”<br/><br/></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1315.htm), [web.archive.org (arşiv bağlantısı)](http://web.archive.org/web/20090905090516/http://www.taraf.com.tr:80/makale/1315.htm)
