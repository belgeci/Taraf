# Çözüme doğru

*Ahmet Altan 24.03.2009*

<div class="taraf_structure_2col_1zq">
<div class="margen_n">



 <p>Bizim yazıişlerinde eşi pek bulunamaz cinsten bir oğlumuz var, kendisi “demokrat Kemalist”, “nasıl oluyor” demeyin, yumurtaya can veren Allah nelere kadir değil ki, bir tane de “demokrat Kemalist” yapmış işte. <br/><br/>Zihni “part time” işliyor diyelim, bazen Kemalist oluyor, bazen demokrat. <br/><br/>Artık hangisine denk gelirseniz. <br/><br/>Zeki biri olduğu için hem kendisiyle hem bizimle dalga geçiyor. <br/><br/>Cumhurbaşkanı Abdullah Gül’ün Irak ziyareti sırasında, “Irak Kürdistan Bölgesel Yönetimi” dediğini kendisine söyleyince “ıhhh” diye bir ses çıkardı. <br/><br/>Çünkü ilk kez Türkiye Cumhuriyeti’nin bir yöneticisi bu ismi aynen böyle kullanıyordu. <br/><br/>Bugüne dek bizim yöneticiler “Kürdistan” kelimesinden özenle kaçınıyorlardı. <br/><br/>Osmanlı döneminde rahatlıkla kullanılan bu sözcük Cumhuriyet döneminde bir tabuya dönmüştü ama hayat tabu tanımıyor, kırıveriyor zamanı geldiğinde. <br/><br/>Biz “Kürdistan” dememek için bin bir kelime oyunu yaparken güneyimizde adı “Kürdistan” olan bir devlet kurulmuştu bile. <br/><br/>Ve, Gül de bunu ilk kez söylüyordu. <br/><br/>Kemalist oğlumuzun çıkardığı “ıhhh” sesi bize manşetin ne olması gerektiğini de gösterdi. <br/><br/>Manşete çektik artık alışmamız gereken kelimeyi. <br/><br/>Sanırım bundan sonra da bunu çok duyacağız. <br/><br/>“Karda yürürken kart kurt sesi çıkaranlara Kürt denir” saçmalığından “Kürdistan” realitesine gelmiştik nihayet. <br/><br/>Binlerce de insan ölmüştü bu tuhaf yolculukta. <br/><br/>Gül’ün “Kürdistan” demesinin çok temel nedenleri var elbette. <br/><br/>Bu nedenlerden birini Irak Cumhurbaşkanı’nın açıklamasında görebiliyoruz: <br/><br/>“PKK, silah bırakacak.” <br/><br/>Belli ki Türkiye, Amerika, Irak ve “Kürdistan”ın iki lideri Barzani ve Talabani, PKK’nın silah bırakması konusunda anlaşmışlardı. <br/><br/>İlk önce bizim gazetenin haber verdiği Kürt Konferansı’nda bunun şartları görüşülecekti. <br/><br/>Irak’ın kuzeyindeki Kürdistan bölgesinin bir güvenceye kavuşması, Amerika’nın bölgeden çekilmesinden sonra Türkiye’nin koruması altında bulunması karşılığında PKK’nın silah bırakması sağlanacaktı. <br/><br/>Ortadoğu’nun bütününe bakıldığında, o “bölgenin” istikrarı bütün ülkeler açsından önemliydi ve istikrarı bozabilecek bir örgüte kimse tahammül etmeyecekti. <br/><br/>Aslında bunun böyle olacağı daha geçen yıldan belliydi. <br/><br/>Geçen yıl ocak ayında, incecik bir karın altında uzun kavak ağaçlarıyla solgun bir suluboya resme benzeyen bir köye bakan küçük bir kulübede PKK’nın liderleriyle konuşurken olabilecekleri onlarla tartışmıştık. <br/><br/>Biz Kandil Dağı’na gitmeden on gün kadar önce Türk uçakları oraları bombalamıştı. <br/><br/>Türk uçaklarının geçmesi için hava sahasını Amerika açmıştı. <br/><br/>“Amerika’nın hava sahasını Türk uçaklarına açmasından bir mesaj çıkartmıyor musunuz” diye sormuştum. <br/><br/>Bana göre açık bir uyarıydı o bombardıman. <br/><br/>Sadece boş binalar vurulmuştu ama uçaklara hava sahası açılmıştı. <br/><br/>PKK’nın bir “çözüm” bulması ya da bulunacak bir çözüme uyması için yapılan bir harekâttı. <br/><br/>Benim soruma, “gerekirse Amerika’yla da dövüşürüz” türü öfkeli cevaplar vermişlerdi. <br/><br/>Türk devletinin “Kürdistan” demekte zorlanması gibi PKK yönetimi de “silah döneminin” bittiğini görmekte zorlanıyordu. <br/><br/>Ama o dönem bitmişti. <br/><br/>PKK’lı yöneticilere de sormuştuk. <br/><br/>“Neden silahlı bir savaşa ihtiyaç var şimdi?” <br/><br/>Hukuksuzluktan, baskıdan şikâyet etmişlerdi ama bu sadece Kürtlerin değil neredeyse bu ülkede yaşayan herkesin derdiydi ve bunlarla silahsız mücadele edilebilirdi. <br/><br/>Önemli olan hiç kimsenin “onurunu” yaralamayacak bir barışın şartlarını oluşturmaktı. <br/><br/>Sanırım öyle bir barışın şartlarını belirleyecekler, yapılacak konferansta. <br/><br/>Ya da belirlediler de konferansta bunu resmîleştirecekler. <br/><br/>Ben bu “sürece” Apo’nun da katılabileceğini yazıp, Güney Afrika’dan ve Mandela’dan söz ettiğimde çok tepki aldım. <br/><br/>Ama sandığınız gibi Türklerden değil. <br/><br/>Küfür eden bir-iki Türk oldu. <br/><br/>Asıl tepki Kürtlerden geldi. <br/><br/>“Apo bütün Kürtleri temsil etmez”, “o bizim Mandela’mız değil” diyen çok Kürt çıktı. <br/><br/>Bugün PKK’yı ve Apo’yu destekleyen, en azından gönlünde onlara yer açan çok Kürt var ama anlaşılan PKK’yla arasına mesafe koyan Kürt de çok fazla. <br/><br/>Benim sadece bana gelen mektuplardan görebildiğimi, bölgede dolaşan Kürt politikacılarının ve PKK’nın da görmemesi imkânsız. <br/><br/>Bu gelişme bile artık “silahı bırakmanın” zamanı geldiğini gösteriyor. <br/><br/>Savaşın biteceğini görmek beni çok sevindiriyor. <br/><br/>Bu, artık çocuklar ölmeyecek demek. <br/><br/>Ne Kürt çocukları ne de Türk çocukları ölmek zorunda kalmayacak. <br/><br/>Biliyorum ırkı ne olursa olsun, ister Türk ister Kürt, bütün politikacılar için önemli olan “toprağı kimin yöneteceğidir”, benim içinse önemli olan insanların ölmemesidir. <br/><br/>Şimdi o noktaya yaklaşıyoruz gibi görünüyor. <br/><br/>Bunu bozmak isteyecekler çıkabilir, eskiden barışa her yaklaşıldığında “korkunç” bir olayla karşılaştık ama şimdi bunu yapmak “zor” diye düşünüyorum çünkü komploların, alçakça tuzakların ardındaki gerçekler çok çabuk ortaya çıkıyor. <br/><br/>Kemalist kardeşlerimize “ıhhh” dedirtse de Kürdistan’a Kürdistan denilebilen günlere geldik. <br/><br/>Umuyorum ki herkesin çıkarına olan, kimseyi üzmeyen, kırmayan bir barış da gelecektir. <br/><br/>Hayat öyle emrediyor çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4660.htm), [web.archive.org (arşiv bağlantısı)](http://web.archive.org/web/20090905091312/http://www.taraf.com.tr:80/makale/4660.htm)
