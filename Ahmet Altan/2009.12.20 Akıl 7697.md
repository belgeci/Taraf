# Akıl

*Ahmet Altan 20.12.2009*

<div class="taraf_structure_2col_1zq">
<div class="margen_n">



 <p>Her gün aynı musluğu tamir eden bir muslukçu gibi hissediyorum bazen kendimi. <br/><br/>Dünyanın en basit lafını döndüre döndüre söylemeye uğraşıyorum benim gibi “muslukçularla” birlikte. <br/><br/>“Barışsanıza çocuğum.” <br/><br/>Barışmıyorlar. <br/><br/>Çok fazla Türk, çok fazla Kürt var bu memlekette. <br/><br/>Ama kendine ait düşünceleri olan “birey” sayısı inanılmaz derecede az. <br/><br/>“Sadece kendine ait fikirleri olanlar ayakta dursun, diğerleri yere yatsın” desen, memleket bir anda dümdüz olabilir. <br/><br/>Sanki Türklük ve Kürtlük denilen karanlık kulübeler var, onun içine giren, pencerelerin sımsıkı kapalı olmasıyla da yetinmiyor bir de gözlerini yumuyor. <br/><br/>Şimdi Kürtlere bakın. <br/><br/>PKK’nın ve Apo’nun peşinden gidenlerin dışında epey Kürt var ama onların ne düşündükleri duyulmuyor bile. <br/><br/>Silahın sesi onların sesini bastırıyor. <br/><br/>Apo’yu ve PKK’yı tabulaştıranlar ise asla kendilerine ait bir fikre sahip olmuyorlar. <br/><br/>Olanlara da kızıyorlar. <br/><br/>Onlara göre PKK ve Apo ne derse doğrudur, bu görüşlere aykırı fikirleri olanlar “Kürt düşmanıdır”, “faşisttir” falan filan. <br/><br/>Aklını böyle “kiraya” verdiğinde zorlukla karşılaşmak kaçınılmaz. <br/><br/>Günlerden beri “demokratik mücadele iyidir, silahlarla bir yerlere ulaşılmaz” diyenler, PKK’lıların öfkelerini topluyordu. <br/><br/>DTP’li milletvekillerine Parlamento’dan çıkmaları için baskılar yapıyorlar, çocukları sokaklara döküyorlar, şiddeti arttırıyorlardı. <br/><br/>Apo, İmralı’dan “demokratik mücadele devam etsin” deyince birden inanılmaz bir sessizlik oldu. <br/><br/>O ana kadar çözümü” sokakta” arayanlar birden sustu. <br/><br/>Sokaklar sakinleşti. <br/><br/>Siyaset hareketlendi. <br/><br/>Ama böyle “kutsallaştırmalar” başlayınca “tuhaflıklar” da başlar. <br/><br/>Kürtlerin bir kısmı Apo’ya tapıyor, değil mi? <br/><br/>Kürtlerin bir bölümünün tartışılmaz lideri Apo, değil mi? <br/><br/>Eh, şimdi biz bugün Apo’nun son konuşmasını bir daha yayımlıyoruz, o konuşma, iki gün önce PKK’ya yakın sitelerin yayınladığı konuşmadan biraz farklı. <br/><br/>Apo’nun “Reşadiye baskını” ve Emine Ayna hakkındaki sözleri “sansür” edilmiş birileri tarafından. <br/><br/>Apo, “ben bu Reşadiye meselesini hiç anlamadım” diyor, “Tokat benim aklıma gelmezdi” diyor ama Kürtler Apo’nun bu sözlerinden ancak bizim gazeteyi okurlarsa haberdar olacaklar. <br/><br/>Kürtlerin bir bölümünün “tartışılmaz” lideri de olsan, söylediklerin, üstelik de Kürtler tarafından sansür edilebiliyor demek ki... <br/><br/>Şimdi birçok Kürt, daha önce söylediklerinden vazgeçip Apo’nun söylediklerini tekrar edecek. <br/><br/>Bir yolun, doğru bir yol olduğunu anlamaları için mutlaka Apo’dan mı duymaları gerekiyor Kürtlerin? <br/><br/>Galiba öyle. <br/><br/>Şimdi Kürtlerle dalga geçmeye kalkışacak Türkler olabilir. <br/><br/>Ben Türklere bir soru sorayım. <br/><br/>Bugün CHP ve MHP barışa karşı çıkıyor, ortalığın kan gölüne dönmesinden hiç çekinmiyor ya... <br/><br/>Peki, bir düşünün bakalım, Atatürk, Anıtkabir’den konuşabilse ve “ülkemiz için en iyi yol barıştır” dese Baykal’la Bahçeli ne yapardı? <br/><br/>Bugün barışa karşı çıkan milyonlarca Türk ne derdi? <br/><br/>Ne diyecekler, o güne dek söylediklerinin hepsini unutup Atatürk’ün söylediklerini tekrar ederlerdi. <br/><br/>Eğer punduna getirebilirlerse Atatürk’ün sözlerini sansürlemeye uğraşırlardı. <br/><br/>Taha Akyol, daha önceleri Atatürk’ün bazı sözlerinin ve fikirlerinin nasıl sansürlendiğini Neşe Düzel’e anlatmıştı. <br/><br/>İnsanların kendilerine ait fikirlerinin olmaması, bir “birey” haline gelememesi tehlikelidir, liderleri hata yaptığında hiç tartışmadan o hatanın peşinden yürürler. <br/><br/>Daha da kötüsü, birileri “liderlerinin” sözlerini çarpıtıp ya da sansürleyip onları başka bir yöne sürükleyebilir. <br/><br/>Eğer Türklerle Kürtler birbirlerine bu kadar benziyorlarsa, ikisi de “liderlere” tapınıyorsa, ikisinin de kendisine ait fikirleri olan bireyleri çok azsa niye dövüşüyorlar? <br/><br/>Birbirlerine benzedikleri için dövüşüyorlar tabii ki... <br/><br/>Böyle bir ülkede her gün aynı musluğu tamir eden muslukçu olacağıma, Ahmet Haşim’in dediği gibi “göllerde bu dem bir kamış olsam.” <br/><br/>Daha manalı bir hayatım olurdu herhalde.</p>
<br/>
<br/>
<br/>



<br/>


<div id="taraf_not">
</div>

</div>


</div>
