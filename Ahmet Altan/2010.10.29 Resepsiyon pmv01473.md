# Resepsiyon

*Ahmet Altan 29.10.2010*

<div class="yazi"><p>Türkiye’nin nüfusu yetmiş milyon.</p>
<p>Bunun herhalde yarısı yani otuz beş milyonu kadındır.</p>
<p>Elimde bir araştırma yok ama bu kadınların en azından yirmi milyonunun başörtülü olduğunu Anadolu’yu gezen biri tahmin edebilir sanırım.</p>
<p>Bu yirmi milyon kadından hiçbiri milletvekili olamaz.</p>
<p>Bakan olamaz.</p>
<p>Başbakan olamaz.</p>
<p>Cumhurbaşkanı olamaz.</p>
<p>Bu, toplumun yaklaşık üçte birinin sadece <b>“giyimi”</b> nedeniyle yaşadığı ülkede hiçbir şekilde yöneticilik yapamayacağını ortaya koyar.</p>
<p>Sizce, yirmi milyon insanı sadece başlarına bağladıkları bez nedeniyle yönetimden dışlayan bir demokrasi olabilir mi?</p>
<p>Eğer bir ülkede yirmi milyon, yirmi bir milyon ya da on dokuz milyon ya da on sekiz milyon, kaç milyonsa işte, insanı yok saymaya kimin hakkı var?</p>
<p>Şimdi, bu yirmi milyon başı bağlı kadına hizmet etmekle görevli olan devlet, bu kadınlara <b>“ben sizden hoşlanmıyorum, varlığınızdan memnun değilim, sizi asla devlet yönetimine kabul etmem”</b> diyor.</p>
<p>Devlet, kendi halkını inkâr edebilir mi?</p>
<p>Milyonlarca başı bağlı kadın bu ülkenin bir <b>“gerçeği”</b> ise bu gerçek yokmuş gibi davranmak bit tür toplumsal şizofreni yaratmaz mı?</p>
<p>Kafalarda bir <b>“Cumhuriyet kadını”</b> var, onun başı bağlı değil, o zaman başı bağlı olanları görmeyeceğiz, varlıklarını inkâr edeceğiz, yönetimde hiçbir şekilde onlara yer vermeyeceğiz.</p>
<p>Bu devlet, kendi halkının gerçeğine kör.</p>
<p>Kendi <b>“hayalinde”</b> yarattığı bir halkın var olduğuna inanıyor ve herkesi buna inandırmaya çabalıyor.</p>
<p>Kafasından bir <b>“halk”</b> uyduruyor.</p>
<p>Olmayan bir halk.</p>
<p>Olan halkı ise görmemekte kararlı.</p>
<p>Onları <b>“kamusal alan”</b> dediği bir alanın dışında tutarak görünmez kılmaya, kendi kafasındaki hayale benzer bir <b>“kamusal alan”</b> yaratmaya çabalıyor.</p>
<p>Ama o <b>“kamusal alan”</b>, buradaki gerçek kamunun girebildiği bir alan değil.</p>
<p>Zırvalık denen şey budur işte.</p>
<p>Üstelik zırvalığı o noktalara kadar taşıyoruz ki <b>“başörtülüleri”</b> kamusal alana sokmadığımız gibi karısının başı bağlı olanları da o alanın dışında tutmaya çabalıyoruz.</p>
<p>Bu yirmi milyon kadının on beş milyonu evli olsa, on beş milyon koca eder bu.</p>
<p>Yirmi milyon başı bağlı kadın, on beş milyon da kocaları, toplam otuz beş milyon insan.</p>
<p>Türkiye’nin yarısı.</p>
<p>Devlet <b>“bunlar yönetici olmasın”</b> diyor.</p>
<p>Yöneticileri <b>“öbür”</b> otuz beş milyonun arasından seçeceğiz.</p>
<p>Küt diye ortasından yarıyoruz yani halkı.</p>
<p>Eşinin başı bağlı olan Abdullah Gül cumhurbaşkanlığına aday oldu diye bizim ordu <b>“muhtıra”</b> vermişti.<br/><br/><b>“Hayali bir halka”</b> dayanılarak verilen o muhtırayı, <b>“gerçek”</b> halk da alıp ordunun suratına çarpmıştı seçimlerde.</p>
<p>Generaller çok şaşırmışlardı.</p>
<p>Sanırım <b>“gerçek”</b> halkın varlığından haberdar değillerdi, o insanları görüyorlardı ama onların gerçek olduğunu algılayamıyorlardı.</p>
<p>Bütün bu zırvalıklara rağmen Türkiye değişiyor.</p>
<p>Başörtülü kadınlar yönetime giremese de hiç değilse <b>“kocaları”</b> yönetime girebiliyor artık.</p>
<p>Türkiye için ne büyük gelişme.</p>
<p>Ama hâlâ CHP de, ordu da bu gerçeği tam içine sindirebilmiş değil.</p>
<p>CHP, Çankaya’da verilen resepsiyona gidecek mi gitmeyecek mi belirsiz, generaller ise <b>“alternatif”</b> bir resepsiyon yapıyorlar.</p>
<p>Böylece <b>“kamusal alanda”</b> başı örtülü bir kadının elini sıkmaktan kurtulacaklar.</p>
<p>Halkının yarısını reddeden ordu nasıl <b>“halkın ordusu”</b> olacak, halkının yarısını kamusal alanda görmek istemediğini açıklayan CHP o halktan nasıl oy alacak da iktidara gelecek?</p>
<p>Bütün bunlar bitecek elbette.</p>
<p>Şimdi bu saçma sapan tartışmalarla uğraştığımıza bakmayın, saçmalığın da bir <b>“ömrü”</b> vardır, bizim <b>“cumhuriyetin”</b> saçmalıkları da ömrünü hitama erdiriyor artık.<br/><br/><b>“Başörtülü kadının elini sıkmam”</b> diyen <b>“modern irtica”</b> ya bir yıl daha devam eder ya da iki yıl.</p>
<p>Generaller de CHP’li yöneticiler de <b>“gerçek halkı”</b> görür ve ona göre davranırlar.</p>
<p>Ya da gurbete gider kendilerine başörtüsüz bir halk ararlar.<br/><br/><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-resepsiyon.htm), [web.archive.org (arşiv bağlantısı)](http://web.archive.org/web/20101031170301/http://www.taraf.com.tr:80/ahmet-altan/makale-resepsiyon.htm)
