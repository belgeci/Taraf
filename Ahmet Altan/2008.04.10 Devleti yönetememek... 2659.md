# Devleti yönetememek...

*Ahmet Altan 10.04.2008*

<div class="taraf_structure_2col_1zq">
<div class="margen_n">



 <p>Hangi zihniyet, hepimize ait olan bu devleti “kendi malı” sanabilir?<br/>
Hangi zihniyet, devlet eliyle katillere binlerce bomba dağıtabilir?<br/>
Hangi zihniyet, halkla devlet arasına girip bu ikisini birbirine düşman haline getirmek ister?<br/>
Hangi zihniyet, “halksız” bir devletin zorbalıkla yaşayabileceğine inanır?<br/>
Hangi zihniyet, bir ülkeyi yönetebilmek için cinayetlerden medet umabilir?<br/>
Ancak, kendi çıkarlarının halkının çıkarlarıyla taban tabana zıt olduğunu gören, buna inanan, halkını “yabancı” olarak değerlendiren bir zihniyet yapabilir bunları.<br/>
Bir tür “sömürge” yönetimi.<br/>
Böyle bir “zihniyet” devletin içinde var bugün.<br/>
Başka türlü Ergenekon çetesinin eline binlerce bomba teslim edilmezdi.<br/>
Ta 1960’lardan itibaren kışkırtıcı ajanlarla üniversitelerde çatışmalar çıkarılmaz, gencecik çocuklar “darbe hazırlığı” yapabilmek için öldürtülmezdi.<br/>
Halkın seçtikleri devrilmezdi.<br/>
Muhtıralar verilmez...<br/>
Hukuk darbeleri düzenlenmezdi.<br/>
Cinayetlerin adı “vatanseverlik” konulmazdı.<br/>
Uyuşturucu kaçakçılarıyla ortak çeteler kurulmazdı.<br/>
Halkın parasıyla beslenen bankalar ona buna peşkeş çekilmezdi.<br/>
Bütün bunların hepsi yapıldı.<br/>
Ve, halk yıllarca korkutulup susturuldu.<br/>
Binlerce kanlı oyun oynandı.<br/>
1 Mayıs’ta kalabalıklar tarandı, üniversite kapılarına bombalar atıldı, faili meçhul cinayetler işlendi.<br/>
Halka bir “düşman” gibi davranıldı.<br/>
Tek amaç vardı, halkın karışmadığı bir yönetim biçimi kurmak, halkın parasını halka hesap vermeden kullanmak.<br/>
Lockheed uçak alımında olduğu gibi “cebe atılan rüşvetlerin” yargılanmasını engellemek.<br/>
Bütün bunlar bombalarla, silahlarla, cinayetlerle sağlandı.<br/>
O zamanlar, Sovyetlerle çıkacak bir Üçüncü Dünya Savaşı’nda “nükleer çöplük” olması beklenen Türkiye’nin içindeki rezilliklere Amerika ve Batı tarafından göz yumuluyor, hatta bu durum destekleniyordu.<br/>
Halkından destek bulamayanlar bu desteği “dışardan” alıyorlardı.<br/>
O günlerde Amerika’yı eleştirmek bile suçtu.<br/>
Amerika, “darbeleri” desteklediği sürece “en büyük müttefik” olarak selamlandı bu ülkenin egemenleri ve medyası tarafından.<br/>
Amerika’yı eleştirenler “Sovyet ajanı” ilan edildi.<br/>
Ama dünya değişti.<br/>
Amerika değişti, Batı değişti.<br/>
Artık bu güçler “darbeyi” desteklemiyor.<br/>
Ve, onlar darbeyi desteklemekten vazgeçtiğinden beri devletin içinden birileri ve devletin medyası onları “Türkiye’yi parçalamak isteyen” düşmanlar olarak görüyor.<br/>
Darbeleri destekleyen, cinayetlere göz yumanlar bu ülkenin “dostu” ama darbeye karşı çıkanlar “düşmanları.”<br/>
Eğer darbe olmazsa, cinayet işlenmezse, çeteler kurulmazsa ülke “parçalanacak.”<br/>
Onlara göre, öyle bir ülkede yaşıyoruz ki bu ülkenin bütünlüğü ancak hukuksuz bir çetecilik devletin içinde varlığını sürdürürse sağlanabilecek.<br/>
Ancak “devlet” ve “halk” birbirinden kopartılırsa ülke “bütün” kalabilecek.<br/>
Böyle bir saçmalığa insanları inandırabilmek için ellerinden geleni yaptılar.<br/>
Birçoklarını inandırdılar da...<br/>
Hâlâ, darbelerin ve cinayetlerin ülkeyi kurtaracağına inananlar var.<br/>
Seksen yıllık Cumhuriyet, varlığını “hukukla” sürdürecek bir olgunluğa hâlâ erişememiş.<br/>
Halkınla “düşman” olursan hukuka da düşman olursun elbette.<br/>
Hukuktan, demokrasiden nefret edersin.<br/>
“Adalet” sözcüğünden ödün patlar.<br/>
Çünkü o zaman iktidarını kaybedersin, kendi halkına bir sömürge halkı gibi davranamazsın, binlerce bombayı çetecilere dağıtamazsın.<br/>
Ve, “cumhuriyetle” çeteciliğin aynı anlama geldiğine insanları ikna etmeye uğraşırsın.<br/>
Demokrasi ile cumhuriyeti iki zıt kavram gibi sunarsın.<br/>
Cumhuriyet, ancak demokrasi ile bereketlenip zenginleşir.<br/>
Aksi takdirde sokaklarında binlerce bombanın dolaştığı bir çete yönetimine döner.<br/>
Türkiye, “halkla devleti”, “cumhuriyetle demokrasiyi” düşman eden bir zihniyetin pençesinden kurtulmak üzere.<br/>
Dünya da bunu istiyor.<br/>
Hayat da bunu istiyor.<br/>
Ve, halk da bunu istiyor.<br/>
Emin olun bu gerçekleşecek.<br/>
Bombalar ve bombacılar hayatımızdan çıkacak.<br/>
Halkla devlet, cumhuriyetle demokrasi barışacak.<br/>
O vakit, bu ülkedeki yetmiş milyon insanın “normal” bir hayatı rahatlıkla sürdürebileceğini ve bunu sürdürecek olgunluğa çoktan ulaşmış olduğunu göreceğiz.<br/>
<br/>
10.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/338.htm), [web.archive.org (arşiv bağlantısı)](http://web.archive.org/web/20090905085825/http://www.taraf.com.tr:80/makale/338.htm)
