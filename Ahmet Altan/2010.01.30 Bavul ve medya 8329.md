# Bavul ve medya

*Ahmet Altan 30.01.2010*

<div class="taraf_structure_2col_1zq">
<div class="margen_n">



 <p>Gazeteciler kuşkucu olur. <br/><br/>Merak ve kuşku, onların mesleğinin ayrılmaz parçasıdır. <br/><br/>Bizim gazeteciler de kuşkucu. <br/><br/>Ama onların çoğunluğunun kuşkusunun hedefinde devlet ya da ordu yok, onlar bireylerden, gazetelerden, gazetecilerden, çıkan haberlerden kuşkulanıyorlar. <br/><br/>Bizim Balyoz planını açıklamamızdan sonra çıkan yazıları ve televizyonlarda yapılan konuşmaları bir aklınızdan geçirin. <br/><br/>Biz, “cami bombalayacak” timin listesini yayımladık. <br/><br/>İsimler vardı o listede, o isimlerin sicil numaraları vardı. <br/><br/>Kaç yazarın sütununda, kaç televizyonun ekranında “o isimlerle ilgili bir merak, o isimlerin gerçek olup olmadığına dair bir kuşku” gördünüz. <br/><br/>Medyanın büyük bir kısmında “kuşkunun” hedefinde <i>Taraf</i> vardı, neredeyse bütün o planları bizim hazırladığımızı söyleyecek kıvama gelenler bile oldu. <br/><br/>Ya da doğrudan bize, ailemize sövdüler. <br/><br/>Ellerine verdiğimiz “harekât” planlarıyla dolu belgelerden kuşku duydular da, ellerinde hiçbir belge olmadan Yasemin Çongar’ın Amerikalı eşinin CIA ajanı olduğunu fütursuzca yazıp hedef gösterdiler. <br/><br/>Ellerinde hiçbir belge olmadan bir gazetecinin eşinin “ajan” olduğunu yazabilecek kadar “güven dolu” bu insanların, orduya ait “belgeler” karşısında bu kadar “kuşkucu” olmasını nasıl açıklayacağız? <br/><br/>“Kullanılabilecek” tıynette olmalarıyla mı? <br/><br/>O tıynette epey adam var medyada. <br/><br/>Orduya ait darbe planlarından bu derece rahatsızlık duyabilmesi için insanın “gazeteciden” başka bir şey olması gerekir. <br/><br/>Darbe hazırlayanlara değil de o hazırlığa karşı çıkanlara kızmak, o darbenin belgelerini yayımlayanlardan kuşku duymak sizce bir “gazetecinin” işi mi? <br/><br/>Türk medyası, orduyla, darbeyle ilgili yayımladığımız her belgede bize saldırdı, bizimle ilgili kuşkularını dile getirdi, haberin “zamanlamasını” sorguladı, niye bizim gazeteye “sızdırıldığını” merak etti ama o haberlerde söylenenleri merak etmedi, bizim haberimizin üstüne bir şey eklemek için uğraşmadı. <br/><br/>Çoğunluğunun kuşkusu ve merakı, ordunun sınırlarında durup, duvara çarpan lastik bir top gibi geriye, bize döndü. <br/><br/>Kafes Planı’nı yayımladığımız günleri hatırlayın. <br/><br/>Koç Müzesi’ndeki denizaltıya “bomba koyup” çocukları öldürmeyi planlamışlardı. <br/><br/>Türk medyası günlerce görmedi bu haberi. <br/><br/>Yayımladığımız “belgeleri” kuşkuyla karşıladı. <br/><br/>Bugün o belgeler açılan davanın iddianamesinde yer alıyor. <br/><br/>Şimdi de Balyoz Planı’yla ilgili yazılarını, konuşmalarını izliyorum. <br/><br/>Aralarında Genelkurmay’a rahatça girip çıkanlar, generallerle baş başa görüşenler var, hiç mi biri “cami patlatacak timlerle” ilgili bir soru sormayı düşünmedi? <br/><br/>Hiç mi birinin aklına, “bu harekât planındaki adamlar kim, şimdi neredeler, bu belgelerle ilgili ne söylüyorlar” diye sormak gelmedi? <br/><br/>İş orduya, askere, darbeye gelince bunların kuşkularıyla merakları “iğdiş mi ediliyor”, hadımlaşıyorlar mı? <br/><br/>“Asker cami bombalar mı” diye soruyorlar, peki, asker müzelere bomba yerleştirip “çocukları öldürür” mü? <br/><br/>Aklını “darbeye” takan hastalıklı biri her şeyi yapabilir. <br/><br/>Bir ülkede gerçek bir gazete, “aklını darbeye takanların” neler yaptığını merak eder. <br/><br/>Gazetecilerin “darbeler” karşısındaki bu meraksızlığı zaten bu ülkede bu kadar çok darbe olmasına, bu kadar çok muhtıra verilmesine yol açtı, gerçek bir medya olsaydı o darbeler olmazdı, o darbeleri hazırlayan yollarda dökülen kanların hesabı, o kanlar dökülürken sorulurdu. <br/><br/>28 Şubat’ı hazırlayan “maskaralıklar” açığa çıkarılırdı. <br/><br/>“Andıçları” hiç kuşkulanmadan yayımlayanlar, “darbe belgelerinden” kuşkulanıyorlarsa orada gazetecilikten, “iyi niyetten” pek söz edemezsiniz. <br/><br/>“Ordunun ve darbenin” adamlarından söz edebilirsiniz ancak. <br/><br/>Onlar direnebildikleri kadar direnip, içi darbe planlarıyla kaynayan ordunun “pir-ü pak” olduğunu kanıtlamaya çalışacaklar, bunu kanıtlayabilmek için bizden, yayımladığımız belgelerden kuşkulanacaklar, bize sövecekler. <br/><br/>Dün, bizim yayımladığımız “Balyoz Darbesi”nin orijinal belgeleri bir bavul içinde Mehmet Baransu’ya ulaştırıldı, Baransu da onları savcılığa teslim etti. <br/><br/>Şimdi bütün orijinal CD’ler, “ıslak imzalar”, el yazmaları, planlar, harekât emirleri savcının elinde. <br/><br/>Gazetecilerin bir kısmı “darbecilerden” değil, o darbecileri ortaya çıkaranlardan kuşku duymaya devam etsin. <br/><br/>“Kullanılabilecek gazeteci” kavramının, o “saptırılmış kuşkulardan” yaratıldığını, bir insanın, adı o “listede” olduğu için değil, inatla yanlış bir hedef hakkında kuşku yarattığı için “kullanılabilir” olduğunu da öğrenecekler. <br/><br/>Zaten o zaman da, “varlığım Türk darbeciliğinin varlığına armağan olsun” diyecek gazeteci de kalmayacak bu ülkede.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/9761.htm), [web.archive.org (arşiv bağlantısı)](http://web.archive.org/web/20100204224732/http://taraf.com.tr:80/makale/9761.htm)
