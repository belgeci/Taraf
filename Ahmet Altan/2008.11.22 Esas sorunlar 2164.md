# Esas sorunlar

*Ahmet Altan 22.11.2008*

<div class="yazi">Sıkıcı bir cümleyle başlayalım yazıya ama bilin ki daha sonra çok da sıkıcı olmadığını sandığım bir şey söyleyeceğimi düşündüğümden buna cesaret ediyorum. <br/>Sıkıcı olan cümle şu: <br/>Türkiye’nin çözümü zor sorunları var. <br/>Sıkıcı olmadığını sandığım cümle de şu: <br/>Ama o sorunlar, sürekli tartıştığımız sorunlar değil. <br/>Türkiye’nin yıllardan beri konuşulan, tartışılan, uğruna insanların öldüğü sorunları aslında bir haftada çözülecek sorunlar. <br/>Çünkü onların “sahici” bir temeli yok. <br/>Devletin getirdiği “yapay” yasaklar yaratıyor o sorunları. <br/>Alın şu Alevi meselesini. <br/>Parlamento, yasada küçük bir değişiklik yapıp cemevlerini ibadethane kabul edip Alevi dedelere de maaş bağladığında sorunun büyük kısmı çözülüyor. <br/>Bir başka yasayla da, Alevi çocuklarını zorunlu din derslerinden muaf tuttu mu, Alevilerin bugünkü rahatsızlıklarının önemli bölümü ortadan kalkar. <br/>Anayasaya “anayasal vatandaşlık” ibaresini ekleyip, Kürtlerin anadilde eğitim yapmasına da olanak sağladığınızda Kürt meselesindeki gerginlik gevşeyiverir. <br/>Ne oldu? <br/>Alevi meselesini yıllardır çözmeye çalışır gibi yapıp da çözmeyen AKP, MHP devreye girince hızlanıverdi. <br/>Demek oluyormuş. <br/>Kürt sorunundaki “engeller” de kalkabilir. <br/>Bu konulardaki “zihniyet” değişimini sağlamak zor gibi görünüyor ama neticede bunlar parlamentoda yapılacak değişikliklerle hallolacak işler. <br/>Parlamentoda alınacak kararlarla çözülecek meselelere, “çözümü zor meseleler” diyemeyiz. <br/>“Çözecek adam yok” deriz. <br/>Peki, zor mesele nedir? <br/>Yasa değiştirmekle, anayasaya madde ekleyip çıkarmakla çözülemeyecek meselelerdir, zor olanlar. <br/>Mesela Diyarbakır sokaklarında yalınayak koşturan o küçücük çocuklara, Norveçli ya da Kanadalı yaşıtları gibi bir eğitimi ve hayat standardını nasıl sağlayacaksınız? <br/>Bunu yasalarla yapamazsınız işte. <br/>Bunun için uzun vadeli projeler gerekir. <br/>İşsizliği nasıl halledeceksiniz? <br/>Yasalar yetmez bunu çözmeye. <br/>Türkiye’deki köylülerin kültür düzeyini Fransa’daki köylülerin kültür düzeyine nasıl çıkaracaksınız? <br/>Bir yasayla çıkarın da göreyim. <br/>Yargıçların mesleki kalitesini nasıl yükselteceksiniz? <br/>Türkiye’deki bilimsel yaratıcılığı nasıl canlandıracaksınız? <br/>Türkiye’nin üniversitelerinin öğretim kalitesini Harvard ya da Oxford kalitesine nasıl ulaştıracaksınız? <br/>Türkiye’deki öğretmenlerin entelektüel kapasitesini nasıl geliştireceksiniz? <br/>Dünya mimarisiyle yarışacak bir mimari anlayışını bu ülkenin kentlerine nasıl yerleştireceksiniz? <br/>Böyle daha sayabiliriz. <br/>İnsan kalitesiyle, yaratıcılığıyla, yaşam düzeyiyle, estetik anlayışıyla ilgili sorunları çözmek zordur. <br/>Ve, bana sorarsanız Türkiye’nin asıl sorunları da bunlardır. <br/>Ama biz aslında sorun bile olmayan sorunlarla uğraşıyoruz. <br/>Yapay sorunlarla. <br/>Bu yapay sorunlar yüzünden insanlarımız ölüyor, bütün enerjimiz ve paramız boşa akıyor. <br/>Akıllı birkaç karar alıp hayata geçiremediğimiz için oluyor bunlar. <br/>Böyle baktığınızda, Kürt sorunu ya da Alevi sorunundan ziyade, bunları çözecek düzeyde zihinsel kaliteye sahip kadrolarımızın bulunmamasıdır sorun. <br/>O kadroları yetiştirmek de zordur. <br/>Bana sorarsanız, biz yanlış sorunlarla uğraşıyoruz. <br/>Bu ülkenin geleceğini belirleyecek olan ciddi sorunlar, parlamento kararlarıyla hemen çözüme ulaştırılamayacak sorunlardır. <br/>İnsan kalitesiyle ilgili sorunlardır. <br/>Çocukların eğitimiyle ilgili sorunlardır. <br/>Mesleki yetersizliklerle ilgili sorunlardır. <br/>Kısacası, toplumun dokusunu belirleyen ve ancak uzun vadeli programlarla halledebilecek sorunlardır. <br/>Bunlarla da hiç kimse ilgilenmez. <br/>AKP ile DTP, Güneydoğu’daki belediyeleri ele geçirmek için kıyasıya mücadele ediyorlar, siz bu partilerin herhangi birinden Diyarbakır sokaklarında koşturup duran çocuklarla ilgili tek satır laf duydunuz mu? <br/>Bu partilerden herhangi biri o çocuklarla ilgili bir proje geliştirdi mi? <br/>O çocuklar aynı yaşamı sürdürecekse, dünyadaki kendi yaşıtlarından geri kalmaya şimdiden mahkûm edilecekse, hangi partinin seçimi kazandığının ne önemi var? <br/>Türkiye’nin güneydoğusuna “Güneydoğu” mu diyeceğiz, “Kürdistan” mı diyeceğiz, bunu tartışan insanlar var. <br/>Adını ne koyarsanız koyun, ya yüzlerce yıldan beri olduğu gibi Kürdistan deyin ya da Güneydoğu deyin, bunun o çocukların geleceğine katkısı ne olacak? <br/>Bir yasa maddesiyle o bölgeye Osmanlı’da olduğu gibi Kürdistan, Karadeniz bölgesine Lazistan diyebilirsiniz? <br/>Sonra? <br/>Kürdistan derseniz Kürtlerin, “Güneydoğu” derseniz Türklerin içine su serpilir, çocuklar da sürünmeye devam eder. <br/>Türkiye’nin ciddi sorunları var. <br/>Onların ne olduğunu anlamak için bu ülkenin çocuklarına ve gençlerine bakın. <br/>Onların geleceğini, dünyadaki yaşıtlarının geleceğiyle kıyaslayın. <br/>Ama çocuklara kim aldırır? <br/>Onlar oy vermiyor ki...</div>

Kaynak: [taraf.com.tr](http://www.taraf.com.tr:80/makale/2769.htm), [web.archive.org (arşiv bağlantısı)](http://web.archive.org/web/20100428042021/http://www.taraf.com.tr:80/makale/2769.htm)
