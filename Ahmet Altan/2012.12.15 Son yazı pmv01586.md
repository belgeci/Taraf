# Son yazı

*Ahmet Altan 15.12.2012*

<div class="yazi"><p>Ee, her hikâyenin bir sonu var.</p>
<p>Muhteşem bir macera yaşadım.</p>
<p>İçinde insana ait her duygu vardı.</p>
<p>Komediden trajediye kadar insanlık yelpazesinde bulunan her rengi burada birarada, birlikte gülüp, birlikte ağlayarak gördük.</p>
<p>Bir gün bu gazetenin araştırmalara, romanlara, filmlere konu olacağını sanıyorum.</p>
<p>Böyle bir gazete çıkartan, bunun için büyük bedeller ödeyip, büyük acılar çeken Başar Aslan herhalde başrolü alır.</p>
<p>Bunu hak ediyor.</p>
<p>Onun cesaret edebildiğine bugüne dek kimse cesaret edemedi.</p>
<p>Bu gazeteyi sıfırdan kuran Alev Er bence bu gazetenin büyük kahramanıdır.</p>
<p>Onsuz bu gazete asla kurulamazdı.</p>
<p>Neşe Düzel, bu gazetenin ve ülkenin vicdanı olarak hepimize yol gösterdi.</p>
<p>Yasemin Çongar gazetenin ruhuydu, bu gazeteyi o birarada tuttu.</p>
<p>Her gazetede iyi yazarlar vardır ama bu gazetedeki kadar iyi, dürüst ve yürekli yazarın birarada olduğu başka bir gazete olmadığını söylemek abartı sayılmaz.</p>
<p>Ve tabii benim çocuklarım.</p>
<p>Onlara çocuklarım dediğim için umarım alınmazlar, hepsini de gerçekten çocuğum gibi gördüm.</p>
<p>Çok büyük çoğunluğu gazeteciliğe burada başladı.</p>
<p>Sadece çocuklarım değil aynı zamanda kahramanlarım onlar.</p>
<p>İstanbul’da, Ankara’da, Anadolu’nun kentlerinde, kasabalarında, köylerinde en zor şartlarda çalıştılar.</p>
<p>Ne acılara direndiler, ne yoksulluklara katlandılar.</p>
<p>İlkeleri ve inançları için genç yaşlarında nice dünya nimetinden vazgeçtiler.</p>
<p>Yargılandılar.</p>
<p>Onlarla hep iftihar ettim, onlarla birlikte çalışma şansına eriştiğim için hep onur duydum.</p>
<p>Bu insanlar hep birlikte bu ülkeye ilkeli ve dürüst gazeteciliğin ne olduğunu gösterdiler.</p>
<p>Beni de aralarına kabul ettikleri için hepsine minnettarım.</p>
<p>Unutamayacağım bir beş yıl yaşadım burada.</p>
<p>Ama artık gitme vakti.</p>
<p>Asıl işime, romanıma dönüyorum.</p>
<p>Bu gazeteyi, bizi hep destekleyen, bizi hep yüreklendiren, bizi hiç yalnız bırakmayan okuyuculara emanet ediyorum.</p>
<p>Hoşçakalın.</p><b>
<p><br/>ahmetaltan111@gmail.com</p>
<p></p></b> 
</div>

Kaynak: [taraf.com.tr](http://www.taraf.com.tr/ahmet-altan/makale-son-yazi.htm), [web.archive.org (arşiv bağlantısı)](http://web.archive.org/web/20131107144057/http://www.taraf.com.tr/ahmet-altan/makale-son-yazi.htm)
