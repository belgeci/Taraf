# 12 Eylül

*Ahmet Altan 23.11.2012*

<div class="yazi"><p>Biliyorsunuz, <b>“intikam soğuk yenen bir yemektir”</b> lafı nerdeyse dünyanın bütün dillerinde var.</p>
<p>Ama ben iki generalin yataklarından yarı uyuklayarak mahkemeye cevap vermeye çalıştıklarını gördüğümde, <b>“intikamın soğuyunca”</b> çok da fazla bir tadı olmadığını düşündüm.</p>
<p>Sadece o iki generalin değil, kendi halklarına karşı zorbalaşan herkesin bir gün hesap verdiğini görmeyi hep istedim doğrusu.</p>
<p>O tür insanların kendilerini güçlü hissettiklerinde yüzlerinde beliren küstah ve arsız bir ifade vardır, o sırada güçsüz durumda olanlara karşı yukardan bir bakış, o yukardan bakışta biriktirilmiş onca ezikliğin ve kompleksin zavallı bir tatmini görülür.</p>
<p>Kenan Evren’in kendi gücüyle sarhoşlaşmış o kaygan sesini hâlâ tüylerim diken diken olarak hatırlarım.</p>
<p>Sanırım zorbalara duyduğum nefret hiç bitmeyecek.</p>
<p>Öfkem de öyle.</p>
<p>Ama benim gördüğüm o sahnede iki darbeci değil iki ihtiyar duruyordu.</p>
<p>Bu toplum onlara daha güçlü oldukları sırada dersini verebilsin isterdim.</p>
<p>Bunu yapamadık.</p>
<p>Kabul edelim ki ödlek bir toplum bizimkisi.</p>
<p>Evren’in Anayasa’sına yüzde doksan iki destek veren toplum burası.</p>
<p>Darbecilerle hesaplaşırken biraz da kendimizle hesaplaşmamız gerekiyor bence.</p>
<p>Bu toplum hâlâ Evren’in Anayasa’sını değiştiremedi.</p>
<p>Hâlâ onun Siyasal Partiler Yasası’nı değiştirmedi.</p>
<p>Hâlâ onun Seçim Yasası’nı değiştiremedi.</p>
<p>Bunları değiştirmemek, otuz yıldır bir darbe anayasasıyla yaşamayı içine sindirmek, herkesi darbeciliğin parçası yapmıyor mu?</p>
<p>Bunca zaman o yasaları değiştirmeyen, o yasalardan yararlanmaya uğraşan siyasetçiler aslında birer <b>“küçük Evren”</b> olmuyorlar mı?</p>
<p>CHP hâlâ o anayasanın girişini koruyabilmek için kıvranmıyor mu?</p>
<p>Hâlâ <b>“Türkiyeli”</b> sözcüğünü kullanacak bir olgunluğa erişmeyi başaramamış bir ana muhalefet partisinin olduğu bir ülkedeyiz.</p>
<p>Darbecileri yargılıyoruz.</p>
<p>Ama <b>“darbe”</b>, anayasasıyla, yasalarıyla, kurumlarıyla orada lök gibi duruyor.</p>
<p>Ya zorbalık?</p>
<p>Zorbalık bitti mi?</p>
<p>Bu ülkede hâlâ kendini <b>“güçlü”</b> görenler, güçsüzleri aşağılamıyor mu?</p>
<p>Herkesin <b>“eşit”</b> olduğu bir sistem kurabildik mi?</p>
<p>Daha kalabalık olanın, daha güçlü olanın diğerini ezdiği bir düzen hâlâ sürmüyor mu?</p>
<p>Gerçekler hâlâ halktan saklanmıyor mu?</p>
<p>Medya hâlâ güçlünün soytarısı gibi davranmıyor mu?</p>
<p>Darbeciler, zorbalığın en somut, en ele gelir biçimini ortaya koyarlar.</p>
<p>İnsanları öldürürler, süründürürler, hapislere atarlar, işkenceler yaparlar.</p>
<p>Buna duyulan öfke biter mi?</p>
<p>Bitmeli mi?</p>
<p>Peki, zorbalık sadece <b>“darbecilerden”</b> geldiğinde mi öfkelendiricidir?</p>
<p>Zorbalığın her türü aynı öfkeyi yaratmaz mı?</p>
<p>Bir toplum bu kadar ödlek olduğunda yaratmaz işte.</p>
<p>Bu coğrafyada hayatın eksenini <b>“zulüm”</b> oluşturuyor.</p>
<p>Hayat o zulmün etrafında dönüp duruyor.</p>
<p>Mazlumla zalim, zalimle mazlum sürekli yer değiştirip duruyor, zalimin kimliği, mazlumun kimliği değişiyor ama anasını sattığım zulüm hep orada dikenli kuyruğunu keyifle sallayarak varlığını sürdürüyor.</p>
<p>Zulüm niye hep var?</p>
<p>Ölüm niye hep var?</p>
<p>Niye hep güçsüzler eziliyor?</p>
<p>Niye halkı çocuk kandırır gibi kandırıyor, bir de bununla övünüyorlar?</p>
<p>Bu toplum ödlek çünkü, bu toplum ezilmiş, bu toplum kendini özdeşleştireceği bir <b>“güçlü”</b>, kendini özdeşleştireceği bir <b>“zalim”</b> arıyor.<br/><br/><b>“Ödlek değiliz”</b> desenize.</p>
<p>Ben de size <b>“sustuğunuz”</b>, ağzınızı bile açamadığınız konuları tek tek sayayım.</p>
<p>Zorbalardan nefret ederim ben.</p>
<p>Öfkem hiç bitmez.</p>
<p>Bitmeyecek de.</p>
<p>Siz akıllı olun, siz sakin olun, siz zorbaların kendini beğenmişliklerini yelpazeleyin, siz zulmün <b>“iyi yanlarını”</b> bulun, siz zulmü ikna metodunuzla durdurmaya uğraşın.</p>
<p>Benden beklemeyin öyle şeyleri.</p>
<p>Zorbalıktan tiksinirim ben, hangi kılığa girerse girsin aynı iğrentiyi yaratır bende.</p>
<p>İntikam değil istediğim, zulmün bitmesini istiyorum ben.</p>
<p>Zorbaların o aşağılık sırıtışı bu toplumun yüzünden silinsin istiyorum.</p>
<p>Ben bundan vazgeçmem dostlarım, zulme duyulan öfkeden hoşlanmıyorsanız siz benden vazgeçin.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-12-eylul-5.htm), [web.archive.org (arşiv bağlantısı)](http://web.archive.org/web/20131029203146/http://www.taraf.com.tr/ahmet-altan/makale-12-eylul-5.htm)
