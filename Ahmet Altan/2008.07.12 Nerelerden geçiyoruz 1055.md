# Nerelerden geçiyoruz?

*Ahmet Altan 12.07.2008*

<div class="taraf_structure_2col_1zq">
<div class="margen_n">



 <p></p><p><font face="Times New Roman TUR"> </font></p><br/>
<p>Yanlış hatırlamıyorsam Altan Öymen o sakin ve eğlenceli üslubuyla anlatmıştı.</p><br/>
<p>Bir gün uçakta giderken koltuğun pek temiz olmadığını görmüş.</p><br/>
<p>Hostesi çağırıp şikâyet etmiş.</p><br/>
<p>“Biraz daha temizliğe dikkat edin.”</p><br/>
<p>Daha sonra uçak bir türbülansa girmiş.</p><br/>
<p>Hava boşluklarına düşerek, çatırtılarla sallanarak, zaman zaman düşecekmiş duygusu uyandırarak zor bela ilerliyormuş.</p><br/>
<p>Uçağın içini tam anlamıyla bir ölüm sessizliği sarmış.</p><br/>
<p>Herkes kemerlerini bağlayıp, koltuk kenarlarına sıkı sıkı tutunmuş.</p><br/>
<p>Hostes dengesini sağlamaya çalışarak yürüyüp Altan Öymen’in yanına gelmiş.</p><br/>
<p>Kulağına eğilmiş.</p><br/>
<p>“Hâlâ koltuklardan şikâyet ediyor musunuz” demiş.</p><br/>
<p>Doğrusu ya bugünlerde bu hikâyeyi çok sık hatırlıyorum.</p><br/>
<p>Türbülansa girmiş bir uçakta gibiyiz.</p><br/>
<p>Daha çok yakın bir tarihte darbe planları yapılmış.</p><br/>
<p>Cuntalar kurulmuş.</p><br/>
<p>Genelkurmay Başkanı bile hedefler arasına yerleştirilmiş.</p><br/>
<p>Üstelik bu planın alt yapısını hazırlayacak büyük bir çete devletin ve toplumun içine dal budak sarmış.</p><br/>
<p>Özel evlere silahlar yığılmış.</p><br/>
<p>Çetenin büyükçe bir parçası yakalanıp hapse konmuş olsa da devletin önemli mevkilerinde hâlâ destekleyicileri var.</p><br/>
<p>Bugünkü <i>Taraf</i>’ta okuyacağınız haberler, bu ülkedeki bazı insanlarda darbe özleminin nasıl sürdüğünü ve sadece Türkiye’yi değil dünyayı da sarsacak planlar yaptıklarını size gösterecek.</p><br/>
<p>Bu planların ve darbe isteklerinin bittiğini de sanmayın.</p><br/>
<p>Daha önceki gün çok sevdiğimiz Kemalist bir dostumuz gazeteye ziyarete geldi.</p><br/>
<p>Gerçekten de dünyanın en dürüst ve temiz insanlarından biridir.</p><br/>
<p>Konuşmaya başladık.</p><br/>
<p>Halkın “kimi seçeceğini bilmeyen akılsızlar kalabalığı” olduğunu söyledi.</p><br/>
<p>Sonra da bir “devrime ihtiyaç olduğunu” inatla savundu.</p><br/>
<p>“Halkı aptal buluyorsun, onu politikanın dışına itmek istiyorsun ve bir devrim yapılması gerektiğini söylüyorsun. Halksız devrim nasıl olacak? Halksız devrime devrim değil, darbe denir” dedik.</p><br/>
<p>Kendisi de darbelerden çok çekmiş, hapislerde yatmış eski dostumuz şöyle bir durup düşündü, “bir darbe yanlısı” olmak ağırına gitti, “Bütün devrimler tepeden yapılır” dedi.</p><br/>
<p>Ama söyledikleri kendisini de tatmin etmedi.</p><br/>
<p>Kendini haklı göstermek için AKP’ye yüklendi.</p><br/>
<p>“Peki, devrim olmasın da bu yolsuzluklar yapan iktidar mı devam etsin” diye sordu.</p><br/>
<p>Biz de, “AKP’nin yolsuzluk yaptığını gösteren belgeleri getir hemen basalım” dedik, “CHP’deki arkadaşlarına söyle ellerinde ne kadar yolsuzluk belgesi varsa bize versinler, biz onları basacağız.”</p><br/>
<p>Sonra da ekledik, “Bir darbe döneminde gazeteler hiçbir yolsuzluk belgesi basamaz ama yarım yamalak bir demokraside bile bu mümkün. Şimdi sence hangisi daha iyi?”</p><br/>
<p>O dürüst ve saf gülümsemesiyle gülümsedi, “Ben bir düşüneceğim” dedi, sonra hemen “ama,” diye devam etti, “ben kolay değişmem.”</p><br/>
<p>Böyle dürüst insanların bile darbe istediği bir dönemden geçiyoruz.</p><br/>
<p>Bu istek de öyle kolay kolay dinecek gibi gözükmüyor.</p><br/>
<p>Ergenekon çetesinin galip gelmesi, böyle bir darbenin gerçekleşmesi bu ülkedeki solcuların, Kürtlerin, dindarların, liberallerin ağır acılar çekmesi demek.</p><br/>
<p>Ben de o hostes gibi eğilip milyonlarca insanın kulağına fısıldayarak aynı soruyu sormak istiyorum.</p><br/>
<p>“Hâlâ birbirinizden şikâyetçi misiniz?”</p><br/>
<p>Bu ülkede darbe hayallerinin yeşerebilmesinin tek nedeni, dindarların, Kürtlerin, solcuların, liberallerin ayrı ayrı köşelere çekilip birbirlerinden kuşku duyması, birbirlerinden şikâyet etmesi.</p><br/>
<p>“Egemen efendiler” onların hepsini sıkıştıkları köşelerde tek tek yakalayıp eziyor.</p><br/>
<p>Eğer bu güçler “demokrasi” fikri etrafında birleşip “darbecilere” karşı seslerini birlikte yükseltseler ülkenin kaderi değişecek ama bunu yapamıyorlar.</p><br/>
<p>Baksanıza, Kürtlerin partisi Ergenekon çetesi konusunda “tarafsız” kalmayı seçti.</p><br/>
<p>Ergenekon’un varlığını sürdürüp iktidarı ele geçirmesi halinde en büyük acıyı Kürtler çekecek hâlbuki.</p><br/>
<p>Ama onlar “tarafsız” durmak istiyorlar.</p><br/>
<p>Doğrusu ya, ben bunu anlamıyorum.</p><br/>
<p>“Bu dindarlara güvenilmez” diyen solcu mektupları, “Allahın sözü varken demokrasi de neymiş” diyen dindar mektupları alıyorum.</p><br/>
<p>Ümit verici olan ise, her üç kesimden de “birleşmeliyiz” diyen mektupların çoğunlukta olması.</p><br/>
<p>Bu ülke “yeni bir anlayışı” doğuracak.</p><br/>
<p>Biraz zorlanacak ama yapacak bunu.</p><br/>
<p>Kürtlüğün, dindarlığın, solculuğun yeni bir sentezini, dünyaya örnek olacak biçimde bu ülke yaratacak.</p><br/>
<p>Belki benimki, bazı okuyucuların söylediği gibi, “aptalca bir iyimserlik” ama ben buna inanıyorum.</p><br/>
<p>Böylesine sallanan bir ülkede “koltukların kirliliğinden” şikâyet etmeyi çok uzatmayacaklarını düşünüyorum.</p><br/>
<p>Her an düşme korkusuyla yaşamaya bir toplum çok fazla dayanamaz çünkü.</p><br/>
<p> </p><br/>
<p align="right"> </p>
<br/>
<br/>
<br/>



<br/>


<div id="taraf_not">
</div>

</div>


</div>
