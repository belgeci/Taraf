# Bela

*Ahmet Altan 29.07.2010*

<div class="yazi"><p>Benim bu dönemde en korktuğum iş, kitlelerin hareketlenmesidir.</p>
<p>Çünkü büyük bir değişimin kıyısına gelen Türkiye’yi ancak bu “büyüklükte” bir felaket durdurabilir.</p>
<p>Düşünsenize “tek parti” döneminin bütün “kudretli” egemenleri teker teker “olmaları gereken” pozisyonlara geriliyor.</p>
<p>Ordu ve yüksek yargı, son anayasa değişiklikleriyle birlikte biraz daha “hukukun ve halkın” denetimine giriyor.</p>
<p>Yeni yeni şekillenen bir medya, artık “dokunulmazların” sırlarını ortaya çıkarıyor.</p>
<p>Halk sorguluyor.</p>
<p>Yeni şekillenen bir medya, “merkez medyanın” sakladıklarını ortaya çıkarıyor.</p>
<p>Kulluğu reddeden ve iktidardan hak ettiği payı isteyen Anadolu kökenli bir sermaye hareketi büyüyor.</p>
<p>İçeride tartışılamayan, konuşulamayan hemen hemen hiçbir “tabu” kalmıyor.</p>
<p>Kürtlerle Türklerin “ayrılması” bile televizyon programlarında uzun uzun konuşuluyor.</p>
<p>Büyüyen ekonomisi ve ihracatıyla Türkiye dünyada kendine bir yer arıyor.</p>
<p>Arada sırada taktik hatalarla tökezlese de Amerika ve İngiltere’nin desteğini sağlıyor.</p>
<p>Ortadoğu’da ağırlığı artıyor.</p>
<p>Dünyadaki kriz ortamına rağmen ekonomik veriler olumlu, büyüme yeniden hızlanıyor, adam başına düşen milli gelir on bin dolara yaklaşıyor.</p>
<p>Bütün bunları yan yana koyduğunuzda Türkiye’nin kabuk değiştirmenin eşiğinde olduğunu görüyorsunuz.</p>
<p>Ama bu “olumlu” gelişmelerin yanında “umutsuzluk” yaratan, birbirine bağlı iki büyük sorunu var Türkiye’nin.</p>
<p>Birincisi, Türklerin, bu “yeni aşamaya” Kürtlerle el ele ve eşit şartlarda geçmeyi bir türlü içlerine sindirememeleri.</p>
<p>Türklerin sahip olduğu bütün haklara Kürtlerin de aynı şekilde sahip olmasını kabullenememeleri.</p>
<p>Hâlbuki bunu kabullenebilseler, hep birlikte çok daha özgür ve çok daha zengin bir ülke olabileceğiz.</p>
<p>Kürtleri sürekli mağdur etmenin, onlara “birinci sınıf” vatandaşlığı çok görmenin, hem Türklere hem Kürtlere ağır bir faturası var.</p>
<p>Çünkü, Türkiye’nin değişiminde “iktidarını” kaybedecek “güçlerin” son sığınağı, son umudu, kitlesel bir kaos yaratmak.</p>
<p>Bunun için de kullanabilecekleri tek koz “Türk Kürt” sürtüşmesi.</p>
<p>İnegöl’de ve Hatay’da bunun nasıl kullanılabileceğini gördük.</p>
<p>Daha kalabalık olan Türkler Kürtlere saldırdı.</p>
<p>Büyük bir ihtimalle bu saldırıların altında bir “kışkırtma” var ama o kışkırtmanın üstüne oturduğu bir “zemin” de var.</p>
<p>Türk medyası, Kürtlerin taleplerini neredeyse “bu ne küstahlık” havasında veriyor, sanki “eşit” olmayı istemek bir küstahlıkmış, haksız bir talepmiş, “nankörlükmüş” gibi, “daha ne vereceğiz” diye sorup duruyorlar.</p>
<p>Zaten mesele, Türklerin kendilerini “hakları verecek efendiler” gibi görmesi.</p>
<p>Sorunu yaratan bu eşitsizlik.</p>
<p>Burası Türklerin ülkesi değil.</p>
<p>Burası, burada yaşayan herkesin ülkesi.</p>
<p>Kürtlerin bu ülkede varlıkları reddedildi, uzun zaman “Kürt yoktur” dendi, binlercesi işkenceden geçti, on yedi bini sokaklarda faili meçhule kurban edildi, üç bin köyleri yakıldı, yüz binlercesi topraklarından sürüldü.</p>
<p>Kürtler buna başkaldırınca da “terörist” damgası yediler.</p>
<p>Medya, olayın nasıl başladığına hiç değinmeden, Kürtleri sürekli suçlayarak, yirmi beş yıl boyunca Türklerin beynini yıkadı.</p>
<p>Türklerin arasında “ırkçı” bir gençlik yaratıldı.</p>
<p>Bu da, kendi “karşıtını”, “ırkçı” bir Kürt gençliğini yarattı.</p>
<p>Şimdi birbirinden ölesiye nefret eden, diğerinin “yenildiğini” görmek için yok olmaya razı iki gençlik var elimizde, her türlü kışkırtmaya açıklar.</p>
<p>Hem Türk siyasetçileri arasında, hem Kürt siyasetçileri arasında bu “ırkçı, öfkeli” gençlik üzerinden siyaset yürütmeye çabalayanlar, “kaos” isteyen “derin” güçlerin hizmetindeler.</p>
<p>Kitleler arasında çatışma başlatmak, yirmi beş yıllık bir nefret birikimini harekete geçirir, bir anda bir ölüm tırpanı işlemeye başlar ülkenin içinde.</p>
<p>Bunu başlatabilirsiniz ama bir kere başladıktan sonra bunu durduramazsınız.</p>
<p>Öyle şeyler yaşarız ki “bölünmeyi” özler ama bölünmeyi bile beceremeden kanlar içinde paramparça oluruz.</p>
<p>Büyük bir değişimle, korkunç bir felaketin tam ortasında duruyoruz.</p>
<p>Türklerle Kürtler el ele verirse birlikte mutlu bir değişimi sağlarız, yok bunu yapmaz da çatışmayı tercih ederlerse birlikte mahvoluruz.</p>
<p>Şu aşamada artık ne yaşanacaksa “birlikte” yaşanacak.</p>
<p>Ne yaşanacağına da siz karar vereceksiniz.</p>
<p><b><br/>ahmetaltan111@gmail.com</b></p>
</div>

Kaynak: [taraf.com.tr](http://www.taraf.com.tr:80/ahmet-altan/makale-bela.htm), [web.archive.org (arşiv bağlantısı)](http://web.archive.org/web/20100731054620/http://www.taraf.com.tr:80/ahmet-altan/makale-bela.htm)
