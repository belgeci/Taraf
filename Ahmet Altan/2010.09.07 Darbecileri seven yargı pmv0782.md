# Darbecileri seven yargı

*Ahmet Altan 07.09.2010*

<div class="yazi"><p>Yargıtay Başkanı, 12 Eylül Anayasası’nın değiştirilmesine karşı çıktı dün.</p>
<p>12 Eylül’ün getirdiği hukuk düzeninin devamını istedi.</p>
<p>Yüksek yargıyı anlamak mümkün.</p>
<p>12 Eylül darbesi olduğunda ilk biat edenler onlardı, “anayasayı silah zoruyla lağveden” darbecileri Anayasa Mahkemesi üyeleri kutlamışlardı.</p>
<p>Bugün bizim sürmanşette yer alan Yıldıray Oğur’un yazısında, Yargıtay’ın 12 Eylül’de ne yaptığını, Hâkimler ve Savcılar Yüksek Kurulu’nun yapısı hakkında neler söylediklerini okuyacaksınız.</p>
<p>Bugün de çok farklı şeyler söylemiyorlar zaten.</p>
<p>“Halkın iradesiyle” parlamentoya giren siyasileri “en büyük tehlike” olarak değerlendiriyorlar.</p>
<p>Darbecileri “adaletin teminatı” olarak gördüklerini söyleyen Yargıtay’ın bugünkü başkanı, elbette o darbenin anayasasına da sahip çıkacak, değiştirilmesini istemeyecek.</p>
<p>12 Eylül’de darbecileri destekleyen Yargıtay, bugün de darbe anayasasını destekliyor.</p>
<p>Bu anlaşılır ve tutarlı bir davranış.</p>
<p>Peki, bu Kemalist sistemin ve bu sistemi pekiştiren 12 Eylül darbesinin mağdurları neden “darbe anayasasına” sahip çıkıyor?</p>
<p>İşte bunu anlamak güç.</p>
<p>Askerin “gizli ya da açık” iktidarı demek olan Kemalizm, varlığını sürdürebilmek için özel bir hukuk sistemi kurmuş.</p>
<p>Bu sistem, “halk iradesinin” her kararını, her eylemini denetleme yetkisine sahip.</p>
<p>Parlamento’nun 411 üyesi insanların giyim tarzıyla ilgili bir yasağı kaldırdığında, Kemalist bir askerî darbenin kurduğu Anayasa Mahkemesi’nin on bir üyesi bu kararı yok sayabiliyor.</p>
<p>Üstelik bunu, 12 Eylül Anayasası’nı da çiğneyerek yapıyor.</p>
<p>Bizim yüksek yargının yasakçılığı, 12 Eylül Anayasası’nın <br/>yasakçılığını bile geçiyor.</p>
<p>Yüksek yargı, bugünkü biçimiyle var olduğu sürece Türkiye’de “özgürlükçü, eşitlikçi” bir anayasa yapma imkânı yok.</p>
<p>Eğer referandumda “değişikliklere” halk “evet” derse, yeni bir anayasanın, demokratik bir yapının önündeki engel kalkacak.</p>
<p>Yeni bir anayasa yapabilecek bu halk.</p>
<p>Avrupa Birliği ülkelerinde yaşayan insanların sahip olduğu haklara bu ülkede yaşayan insanlar da sahip olacak.</p>
<p>Zaten bu yüzden, üyesi olmaya çalıştığımız Avrupa Birliği bu değişiklikleri destekliyor.</p>
<p>CHP Genel Başkanı ise Avrupa Birliği yetkililerinin “özgürlükten ve demokrasiden” yana oldukları için değil, “rüşvet aldıkları” için bu değişiklikleri desteklediklerini söylüyor.</p>
<p>Zaman zaman iyi niyetli çıkışlar yapan, “acaba CHP de özgürlükçü bir parti mi olacak” umudunu kıvılcımlaştıran Kılıçdaroğlu’nun, Avrupa ölçülerindeki bir demokrasiden hiç haberdar olmadığı anlaşılıyor bu epeyce tuhaf suçlamasıyla.</p>
<p>Aslında CHP’nin de bu anayasa değişikliklerine karşı çıkması anlaşılır.</p>
<p>Bu parti de, yüksek yargı gibi Kemalizm’in ve askerî bir devlet yapısının savunucusu.</p>
<p>Kemalist sistemin ezdiği insanlar neden bu sistemin değişimini sağlayacak kilidin açılmasını engelliyor?</p>
<p>Adil Gür’ün dün Neşe Düzel’le yaptığı söyleşide, bu referandumda “hayır” çıkma ihtimalinin olduğu görülüyor.</p>
<p>“Hayır”, bugünkü yapının sürmesini sağlayacağı için, yeni ve demokratik bir düzen kurmamızı, “eşitliği ve özgürlüğü” sağlamamızı çok zorlaştıracak.</p>
<p>“Hayır” diyecek insanların hepsi de bu düzenden, bugünkü baskılardan, yasaklardan çok mu memnun?</p>
<p>Avrupa Birliği üyesi toplumların sahip olduğu haklara bugün sahip olmayan insanların hepsinin bu yasaklardan memnun olmaları pek muhtemel değil.</p>
<p>Öyleyse, AKP’ye kızgınlıkları Kemalizm’e kızgınlıklarından fazla ya da AKP’den duydukları korku Kemalizm’den duydukları korkudan büyük.</p>
<p>Düzenli seçimlerin yapıldığı ve iktidarların seçimle değiştiği bir ülkede, seçimle değişebilecek bir partiyi, seçimle değişmeyecek <br/>bir “sistem”den daha tehlikeli gören bir kesim varsa...</p>
<p>AKP’nin de kendisine, “ben böyle büyük bir kesimi kızdıracak ve korkutacak ne yaptım” diye bir sorması gerekiyor.</p>
<p>“Hayır” diyecek olanların da, “ben bir partiye kızdığım için baskıcı bir rejimi destekleyerek çocuklarıma iyi bir gelecek hazırlıyor muyum” diye sormaları gerektiği gibi...</p>
<p>ahmetaltan111@gmail.com <br/></p></div>

Kaynak: [taraf.com.tr](http://www.taraf.com.tr:80/ahmet-altan/makale-darbecileri-seven-yargi.htm), [web.archive.org (arşiv bağlantısı)](http://web.archive.org/web/20100908233253/http://www.taraf.com.tr:80/ahmet-altan/makale-darbecileri-seven-yargi.htm)
