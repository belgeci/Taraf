# Niye olmuyor?

*Ahmet Altan 23.11.2008*

<div class="yazi">Çocukken, Danny Kaye’in bir filmine götürmüşlerdi bizi. <br/>Danny Kaye, sıradan, korkak bir adamdı ama bir sihir sonucu parmaklarını şaklattığında çok cesur ve usta bir silahşöre dönüşüyordu. <br/>O, bu sihrin farkında değildi. <br/>Bazen parmaklarını şıklatıyor, bazen şıklatmıyordu. <br/>Arka sırada oturan bir çocuğun bütün film boyunca, filmin kahramanına akıl vererek, “parmaklarını şıklat, parmaklarını şıklat” dediğini hâlâ hatırlıyorum. <br/>Seyrettiklerinin gerçek olduğuna inanıyordu sanırım. <br/>Bazen, bütün toplumun o çocuğa benzediğini düşünüyorum. <br/>Gördüklerimizin gerçek olduğuna inanıyoruz. <br/>Halbuki bize gösterdikleri bir “film” aslında. <br/>Onların hiç biri “gerçek” değil. <br/>İktidar partisi, gerçekten iktidar partisi mi? <br/>Değil. <br/>Ordunun ya da yargının karşı çıktığı bir çözümü hayata geçiremez. <br/>Öyle bir gücü yok. <br/>Sistem, hiçbir partiye öyle bir güç vermiyor çünkü. <br/>Kürt sorununu çözemez, anayasayı değiştiremez, türbanlı kızların okula girmesini sağlayamaz. <br/>Biz hep onun güçlü bir şövalyeye dönüşmesini bekleyerek, “Parmaklarını şıklat” deyip dururuz. <br/>Dönüşemez bu sistem içinde. <br/>Muhalefet, gerçek bir muhalefet mi peki? <br/>Gerçek bir muhalefet olabilmesi için bu “sisteme” karşı gelmesi gerekir. <br/>Halbuki bizim muhalefet partileri, “sistemin” yani asıl iktidarın sözcüleri durumunda. <br/>Muhalefet partileri gibi gözüküyorlar ama muhalefet etmeleri gerekene muhalefet etmiyorlar. <br/>İktidarı da, muhalefeti de gerçek olmayan bir ülkede siyaset nasıl yapılacak? <br/>Yapılamıyor. <br/>Siyaset yapılamayınca da, çözümü aslında çok zor olmayan sorunlar bir türlü çözülemiyor. <br/>Çözülmedikçe de daha büyüyorlar. <br/>Peki, medya gerçek mi? <br/>Değil. <br/>Gerçek olsa, doğruları yazması gerekir. <br/>Yazmıyor. <br/>Asıl iktidarın ordunun ve yargının elinde olduğunu söylemiyor. <br/>Büyük bir aldatmacanın parçası haline geliyor. <br/>Sanki iktidar gerçek bir iktidar, muhalefet gerçek bir muhalefetmiş gibi davranıyor. <br/>İnsanların, doğruları görmesine imkân kalmıyor böylece. <br/>Yargı, gerçek bir yargı mı? <br/>Değil. <br/>Gerçek bir yargı olsa, mahkeme kararlarına “Hindistan Türk’tür” diye yazılabilir mi? <br/>12 Eylül darbecilerinin yargılanmasını isteyen savcılarla, Şemdinli skandalında zincirin ucunun Ankara’ya uzandığını söyleyen savcılar mesleklerinden atılır mı? <br/>Atılmaz. <br/>Aksine, onların ne dediğine ciddiyetle kulak verilir. <br/>Peki, ordu gerçek bir ordu mu? <br/>Gerçek bir ordu olsa, siyasetle uğraşır mı? <br/>Yeryüzündeki hangi gerçek ordu, bizim ordu kadar siyasetle uğraşıyor? <br/>Gerçek bir orduda Dağlıca ve Aktütün baskınlarının sorumlusu saklanır mı? <br/>Bunların sorumluları korunur mu? <br/>Öldürülen 33 askerin aslında bir komploya kurban gittiği söylendiğinde gerçek bir ordu kulağının üstüne yatar mı? <br/>Tarihçiler gerçek tarihçi mi peki? <br/>Değil. <br/>Gerçek tarihçiler olsalar biz yakın tarihimizi bilirdik. <br/>Yakın tarihimiz hakkında ne biliyoruz? <br/>Bırakın önemli gerçekleri, biz Atatürk’ün kısa boylu biri olduğunu bir filmde gördüğümüzde bile şaşırıyoruz. <br/>Cumhuriyeti kuran insanın fiziksel özellikleri konusunda bile gerçekleri söylemiyorlar. <br/>İttihatçıların günahlarından, Ermeni tehcirinden, Ali Şükrü Bey cinayetinden söz etmiyorlar. <br/>Siyaseti, yargısı, medyası, tarihçisi, ordusu gerçek olmayan bir ülke, sorunları nasıl çözecek? <br/>Çözemiyor. <br/>Zaten toplum gerçek sorunlarının bile farkında değil. <br/>Gerçek olmayan bir yapının yarattığı tuhaf sorunlarla uğraşıyoruz sadece. <br/>Bir film seyrediyoruz. <br/>Bu film gerçek değil. <br/>Ama bu toplumda yaşayan insanlara verdiği “acı” gerçek. <br/>Belki de tek gerçek bu. <br/>Çektiğimiz acılar. <br/>Sahte bir yapı, bu sahteliğin anlaşılmasını önlemek için gerçek acılar yaratıyor çünkü. <br/>Öldürüyor, susturuyor, işkence yapıyor, aç bırakıyor, fakirleştiriyor, hapse atıyor. <br/>Gerçek acıdan kurtulabilmek, gerçek kurumlar oluşturmamız gerekiyor. <br/>Aksi takdirde bu sahteliğin yarattığı acılardan kurtulmamız mümkün değil. <br/>Bu sahteliğe son vermemiz için de önce hep bir ağızdan bağırmalıyız sanırım: <br/>“Ama bize gösterdikleriniz gerçek değil.” </div>
