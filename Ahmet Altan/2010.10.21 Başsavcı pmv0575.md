# Başsavcı

*Ahmet Altan 21.10.2010*

<div class="yazi"><p>İnsan bu ülkede kendisini bir tramvay biletçisi gibi hissediyor.</p>
<p>Hep hareket halindesin ama gittiğin bir yer yok.</p>
<p>Yol aynı, durak aynı, git dön, git dön.</p>
<p>Yargıtay Başsavcısı dün başörtüsüyle ilgili beş sayfalık bir açıklama yapınca sanırım birçok insan gibi ben de <b>“e, artık yeter”</b> dedim içimden.</p>
<p>Hukuku bilmeyen hukukçuların <b>“temcit pilavı”</b> gibi tekrarladıkları tuhaf laflar, aslında sahip olmadıkları bir güce sahip olduklarını sanmaları, aynı asık suratla gayrı ciddi açıklamalar yapmaları bıktırıyor insanı.</p>
<p>Başsavcı’nın hukuktan ne kadar anladığını gösteren kısacık bir cümle aktarayım onun beş sayfalık <b>“muhtırasından”</b> izninizle.</p>
<p><b><br/>“Yasama ve yürütme, yargı kararlarına uymak zorundadır”</b> diyor.</p>
<p>Yürütmeyi anladım da <b>“yasama”</b> yargı kararlarına neden uymak zorunda?</p>
<p>Yasama dediğiniz parlamento.</p>
<p>Yargının kurallarını belirleyen <b>“yasaları”</b> parlamento yapıyor.</p>
<p>Yaptığı yasaları, hayatın ve toplumun değişmesine göre sürekli değiştirmek zorunda, zaten onun için bir parlamento var, <b>“yasalar”</b> ve <b>“yargı kararları”</b> hiç değişmeyecek olsaydı neden bir parlamento olacaktı?</p>
<p>Yasalar bir kere yapılır sonra da parlamento dağılırdı.</p>
<p>Aslında Başsavcı’nın zihnindeki <b>“devlet düzeni”</b> böyle bir şey, 1923’teki kararlar aynen devam edecek sanıyor.</p>
<p>Parlamentonun bütün o yasaları değiştirme yetkisine sahip olduğunun farkında değil.</p>
<p>Yargı kararları, <b>“yasaların”</b> nasıl olacağını hangi hakla belirleyecek?</p>
<p>Yasaları yargı belirleyecekse, yasama ne işe yarayacak?</p>
<p>Başsavcı, mahkemeyi parlamento sanıyor.</p>
<p>Parlamento isterse bütün yasaları, anayasa da dâhil olmak üzere değiştirir, bunu engelleyecek hiçbir yasal yetki yoktur.</p>
<p>Parlamentonun bu hakkını <b>“darbe anayasası”</b> bile korumuş ve Anayasa Mahkemesi’nin, anayasa değişikliklerine ancak <b>“usul”</b> yönünden bakabileceğine karar vermiş.</p>
<p>Parlamentoyu, anayasanın özünü değiştirmek konusunda özgür bırakmış.</p>
<p>Olması gereken de bu.</p>
<p>Şimdi, Başsavcı’nın bu anlamsız cümlesini haklı gösterecek tek bir yasa, tek bir hukuk kuralı var mı?</p>
<p>Yok.</p>
<p>Neye dayanarak tam da siyasi partiler <b>“başörtüsü”</b> konusunu görüşürken böyle bir açıklama yaparak <b>“yasamaya”</b> müdahale etmeye kalkışıyor?</p>
<p>Başsavcı’nın açıklamasının hiçbir yasal dayanağı yok, hiçbir yasal sonucu da olmayacak.</p>
<p>Ama bu anlamsız açıklamanın siyasi ve toplumsal sonuçları var.</p>
<p>En çok da AKP’nin işine yarayan sonuçlar bunlar.</p>
<p>AKP, <b>“başörtüsü”</b> özgürlüğünün ötesine geçildiğinde şaşkınlaşan ve ne yapacağını tam kestiremeyen bir parti.</p>
<p><b><br/>“Temel hak ve özgürlüklere”</b> bir türlü sahip çıkamıyor, Avrupa Birliği yolunda sağlam adımlar atamıyor, Kürt meselesini <b>“anadile”</b> sıkıştırıyor, Alevilerin sorunlarını <b>“zorunlu din dersi”</b> baskısına hapsediyor.</p>
<p>Başsavcı gibi insanlar, sorunu getirip getirip <b>“başörtüsüne”</b> bağlamasa, bu mantıksız ve haksız yasağı atlayıp geçebilsek, toplum AKP’yi daha ileri adımlar atmaya zorlayacak.</p>
<p>Değişimi yavaşlatmaya çalışan AKP, toplumun değişim talebiyle yüz yüze kalacak.</p>
<p>Toplumun baskısını hissederek değişim yolunda adımlar atma mecburiyetini hissedecek.</p>
<p>Ama Başsavcı AKP’nin <b>“sıkışmasına”</b> izin vermiyor, tam AKP sıkışacak gibi olduğunda Başsavcı yasayı falan boşverip parlamentoya muhtırayı dayayarak AKP’yi yeniden çok <b>“haklı ve rahat”</b> olduğu sulara döndürüyor.</p>
<p>Biz de onlarla birlikte artık çoktan geride kalan bu tartışmaya dönüyoruz.</p>
<p>Yasamanın <b>“yargı kararlarına”</b> değil, <b>“yargı kararlarının”</b> yasamaya uygun olması gerektiğini bile bilmeyen kötü yetişmiş hukukçular yüzünden boşuna zaman kaybedip duruyoruz.</p>
<p>Ve, yeniden <b>“Ali topu bana at”</b> düzeyine dönüyoruz:</p>
<p><b><br/>“Başörtüsü temel hak ve özgürlüklerdendir, yargı kararları yasamaya uygun olmak zorundadır.”</b></p>
<p>Bir tramvay biletçisinin neler hissettiğini çok iyi anlıyor insan bu ülkede yaşarken.</p><b><br/>ahmetaltan111@gmail.com</b></div>

Kaynak: [taraf.com.tr](http://www.taraf.com.tr:80/ahmet-altan/makale-bassavci.htm), [web.archive.org (arşiv bağlantısı)](http://web.archive.org/web/20101022133340/http://www.taraf.com.tr:80/ahmet-altan/makale-bassavci.htm)
