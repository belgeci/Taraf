# Barış günü, savaş günü

*Ahmet Altan 10.11.2009*

<div class="taraf_structure_2col_1zq">
<div class="margen_n">



 <p>Sorun, düşünmekte değil. <br/><br/>Ne düşünürseniz düşünün, düşünceden bir tehlike gelmez. <br/><br/>Sorun, düşünememekte. <br/><br/>Sorun, bizi düşünemez hale getirmelerinde. <br/><br/>Sorun, birçok şeyi hiç düşünmeden, tartmadan “doğru” kabul etmemizi sağlayacak bir şartlanmanın zavallı kurbanı olmamızda. <br/><br/>Önceki gün PKK’nın liderlerinden Duran Kalkan bir açıklama yaparak, “barışla ilgili görüşmelerin” Atatürk’ün ölüm günü olan 10 Kasım’da yapılmasına karşı çıktı. <br/><br/>10 Kasım’da barış konuşmalarının yapılmasının “provokasyon” olacağını söyledi. <br/><br/>Kalkan’ın sözlerini yazıişleri toplantısında tartışırken en doğru soruyu Kerem sordu. <br/><br/>“PKK, 10 Kasımlarda ateşkes mi ilan ediyor?” <br/><br/>Ya da ordu 10 Kasımlarda “operasyonları” mı durduruyor? <br/><br/>Benim bildiğim kadarıyla “10 Kasım’da savaşmak” konusunda bir hassasiyet yok. <br/><br/>Ama iş “barışa” geldi mi 10 Kasım hassas bir gün oluyor. <br/><br/>Neden Atatürk’ün ölüm gününde savaşılabiliyor da barışılamıyor? <br/><br/>Üstelik 10 Kasım’da “barıştan” konuşulmasını istemeyen sadece PKK değil, CHP ile MHP de bugün barış konusunda konuşulmasını “kışkırtıcı” buluyor. <br/><br/>Birbirine çok uzak gibi duran örgütlerle fikirler, savaş konusunda nedense aynı şekilde düşünüyorlar. <br/><br/>Bizim “devlet ideolojisinin” bir zırh gibi Türk politikacının da Kürt savaşçının da bilinçaltına geçtiğini görüyoruz. <br/><br/>Onlara göre, savaş “kışkırtıcı” değildir, barış “kışkırtıcıdır”. <br/><br/>Neşe Düzel’le muhteşem bir konuşma yapan tarihçi Cemil Koçak, bizim devletin ve toplumun “savaşla barış” konusundaki düşüncelerinin nasıl bir “ideolojiye” göre şekillendiğini çok iyi anlatıyor. <br/><br/>Yüz seneden daha fazla bir süreden beri ordu bazen gizli bazen açık biçimde iktidarını sürdürüyor. <br/><br/>Bu iktidarı sürdürebilmesi için daima “muzaffer” bir ordu olarak görülmesi, halkın saygısını askerî başarılarla da kazanması gerekiyor. <br/><br/>O yüzden biz “savaşları kaybettiğimizi” asla söylemiyoruz. <br/><br/>Okullarda, savaşları kazandığımızı ama “barış masasında” kaybettiğimizi öğretiyoruz. <br/><br/>Resmen yenildiğimiz Birinci Dünya Savaşı’nda “yenik kabul edildiğimizi” sanıyor çocuklarımız. <br/><br/>“Kahraman” askerler savaşları kazanıyorlar ama “hain” siviller barış masasında “vatanı” satıyorlar. <br/><br/>Bu tuhaf denklemde askerlerin “kahraman” olabilmesi için sivillerin mutlaka “hain” olması gerekiyor. <br/><br/>Başka türlü o kadar toprak kaybını açıklamak mümkün değil. <br/><br/>Tek iyi “barış anlaşması” Lozan. <br/><br/>Lozan’ı ve bu anlaşmada kaybettiğimiz toprakları haklı gösterebilmek için “kalleş emperyalistler” tarafından “yenik” ilan edildiğimizi söyleyip, “emperyalistleri” suçlayarak sürekli olarak “Sevr” anlaşmasını Lozan’la düzelttiğimizi söylemekten başka çare yok. <br/><br/>Lozan’ın da Sevr’in de, bizim ordunun Birinci Dünya Savaşı’nı kaybetmesinden kaynaklandığını ise hiç söylemiyoruz. <br/><br/>Askerin “saltanatını” sürdürebilmesi ancak bu “yalanlarla” ve tarihî çarpıtmalarla mümkün. <br/><br/>Bu ideolojik çarpıtma, sonunda “barışı” çok tehlikeli, çok korkulacak bir “sonuç” olarak gösteriyor bize. <br/><br/>Osmanlı’nın “yükseliş” dönemlerinde yapılan anlaşmalarda neden hiç “kandırılamadığımız” da tabii konuşulmayan konulardan. <br/><br/>Bu tablodaki en korkunç gerçek, daha çocukken okul sıralarında zihnen sakatlanarak düşünme ve sorgulama yeteneğimizi kaybetmiş olmamız. <br/><br/>Hiç düşünmeden, hiç sorgulamadan bize dayatılan “ideolojiyi” aynen benimsiyoruz. <br/><br/>O kadar benimsiyoruz ki bir PKK lideri bile 10 Kasım’da Meclis’te yapılacak barış oturumunu “provokasyon” olarak görüyor. <br/><br/>Bu inanılmaz “barış” korkusundan kurtulabilmemiz için tarihî gerçekleri öğrenmemiz, kaybettiklerimizi “masalarda” değil düpedüz savaş alanlarında kaybettiğimizi öğrenmemiz gerekiyor. <br/><br/>Bu gerçekleri bilmemiz bizim barıştan korkmamızı engelleyecek ve ordunun kurduğu sultayı sorguya açacak. <br/><br/>Bu yüzden barış aleyhtarı büyük bir propaganda var bu ülkede. <br/><br/>CHP ve MHP “Kürt barışına” karşı çıkarken aslında “devletin ideolojisinin” ve o ideolojinin dayandığı yalanların devamını sağlamaya çalışıyor. <br/><br/>Siz bu yalanları sürdürebilmek için çocukların öldürülmesini destekleyecek misiniz? <br/><br/>Barış konusundaki tavrınız, yalanlarla çocuklarınız arasında nasıl bir seçim yaptığınızı gösterecek aslında.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/8408.htm), [web.archive.org (arşiv bağlantısı)](http://web.archive.org/web/20100115115126/http://www.taraf.com.tr:80/makale/8408.htm)
