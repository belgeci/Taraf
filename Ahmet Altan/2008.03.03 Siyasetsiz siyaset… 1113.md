# Siyasetsiz siyaset…

*Ahmet Altan 03.03.2008*

<div class="taraf_structure_2col_1zq">
<div class="margen_n">



 <p>Siyasetin içinde her zaman biraz hamaset, biraz halk dalkavukluğu, biraz hayali tehlikelerle korkutma, biraz kurtarıcılık…<br/>
Kısacası biraz saçmalık vardır.<br/>
Ama siyaset sadece saçmalıktan ibaret değildir.<br/>
İnsanların daha iyi, daha zengin, daha özgür, daha mutlu yaşaması için projeler yapmak, yeni fikirler üretmek, toplumun “hizmetçisi” olan devlet organizasyonunun daha iyi bir hizmet kalitesine ulaşmasını sağlamak siyasetin teoride ve pratikte asıl hedefidir.<br/>
Biz Cumhuriyet tarihi boyunca siyasetin gerçek amacına yönelik çok az siyasetçi görebildik.<br/>
Bizde siyasetin “biraz” kısmı, siyasetin “aslı” haline geldi.<br/>
Sadece hamaset, sadece dalkavukluk, sadece korkutma, sadece kurtarıcılık…<br/>
Bunun şampiyonluğunu da nerdeyse her dönem, gittikçe artan bir şiddetle Deniz Baykal yapıyor.<br/>
İlginç bir siyasi geçmişi var Baykal’ın.<br/>
Bugüne kadar hemen hemen hiçbir zaman “asker” bir cumhurbaşkanına karşı çıkmadı.<br/>
Ama “sivil” cumhurbaşkanlarını Çankaya’dan indirmek için kampanyalar yürüttü.<br/>
Eğer Ahmet Necdet Sezer’in son dönemlerini desteklediğini söylerseniz, “sivil”den kastın zihinsel bir sivillik olduğunu söylerim.<br/>
?aşırtıcı ve ciddi bir şekilde soru işaretleriyle dolu bulunan bu siyasi geçmişin ilk başlarında daha “sosyal demokrat” bir kisve takınabiliyordu.<br/>
Artık o kisveden de sıyrıldı.<br/>
Savaş ve yasak en sevdiği konular oldu.<br/>
Daha fazla yasak ve daha fazla savaş istiyor her konuşmasıyla.<br/>
Sorunların çözümleri için aklına gelen iki “fikir” bunlar.<br/>
Bunun dışında hiçbir konuda, hiçbir çözümü bulunmuyor.<br/>
Çözüm de aramıyor zaten.<br/>
Baykal sorunları, “sivil siyaseti” sıkıştırmak, alanını daraltmak için kullanıyor.<br/>
Kürt sorunu için orduyu, türban sorunu için yargıyı öne itiyor.<br/>
Siyaset dışındaki iki aktörün sürekli siyasetin içinde bulunması sanki onun tek amacı.<br/>
Siyasi sorunlarda, “ordu ve yargı” dışında hiçbir çözüm önerisi yok.<br/>
Kendisi de bir siyasi olduğu halde sürekli olarak siyasilerin geri çekilmesini sağlamaya uğraşıyor.<br/>
Bunun için de hamasete ve tehdide başvuruyor.<br/>
Her konuşmasıyla toplumu korkutmaya çalışıyor.<br/>
“Bölüneceğiz” ve “şeriat gelecek”.<br/>
Onun iki tehdidi bunlar.<br/>
Ve, Kürt sorunuyla türban sorununda bulunabilecek her “siyasi ve sivil” çözümün ülkeyi bir tehlikeye sokacağını iddia ediyor.<br/>
Siyasi rakiplerinin bu konulardaki çözüm önerilerine karşı çıkarken kendisi bir çözüm öneriyor mu?<br/>
Hayır.<br/>
Çünkü o hiçbir sorunun siyasetle çözülmesinden yana değil.<br/>
Onun “kutsal” görevleri arasında çözüm ve siyaset bulunmuyor.<br/>
Temel işlevi, “orduyla yargıyı” siyasileştirmek.<br/>
Formülü de hep aynı:<br/>
“Büyük bir tehlike var, bizi ordu ya da yargı kurtarabilir.”<br/>
Baykal bu oyunu hep oynuyor.<br/>
Yıllardır aynı Baykal.<br/>
Peki bu onun işine yarıyor mu?<br/>
Hayır.<br/>
Hiçbir zaman seçim kazanamadı, hiçbir zaman seçim kazanamayacak.<br/>
Siyaseti dolayısıyla da halkı sahnenin dışına iterek halktan oy alınabilir mi?<br/>
Hele de bu yüzyılda.<br/>
Alınamaz.<br/>
Bir siyasi lider, partisine sürekli olarak seçim kaybettirecek bir yöntemi neden uygulayıp durur?<br/>
Neden seçmenine bir proje sunmaz, daha zengin ve özgür olmasını sağlayacak stratejilerle halkının karşısına çıkmaz?<br/>
Birinci ihtimal, fevkalade bir zihinsel tembellik olabilir.<br/>
İkinci ihtimal ise…<br/>
Baykal’ın bizim bilmediğimiz daha “değişik” bir amacı olmasıdır.<br/>
Belki de ikisi birden, hem tembellik, hem bilinmeyen bir amaç.<br/>
Geçtiğimiz yıl, aynı bugünküne benzer konuşmalarla ortamı gerginleştirip 27 Nisan muhtırasının “altlığını” hazırladığını düşünürsek…<br/>
İki ihtimalin de geçerli olabileceğini kabul etmek zorunda kalırız.<br/>
Baykal hiçbir konuda çözüm istemiyor.<br/>
Siyasetin güçlenmesini de istemiyor.<br/>
O, siyasetin ordu ve yargı tarafından yapılmasını istiyor.<br/>
Niye istiyor bunu?<br/>
Bilmiyorum.<br/>
Bunun cevabını bulmak CHP’lilere düşüyor.<br/>
Tabii, siyaset yapmak ve bu ülkenin halkıyla “sahici” bir ilişki kurmak istiyorlarsa.<br/>
<br/>
04.03.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/132.htm), [web.archive.org (arşiv bağlantısı)](http://web.archive.org/web/20090905084225/http://www.taraf.com.tr:80/makale/132.htm)
