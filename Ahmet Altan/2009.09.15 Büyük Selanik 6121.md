# Büyük Selanik

*Ahmet Altan 15.09.2009*

<div class="taraf_structure_2col_1zq">
<div class="margen_n">



 <p>Artık hepimiz ucundan kenarından “yapay bir görüntüyü” gerçek zannettiğimizi hissetmeye başladık. <br/><br/>Bizim seksen yıllık cumhuriyet bir “sahtelikler” cumhuriyeti. <br/><br/>Mustafa Kemal, Selanik’te doğmuş, askerî okullarda nispeten “Batılı” bir eğitim almış, Sofya’da ataşelik yapmış, Almanya’yı görmüş genç bir generaldi cumhuriyeti kurduğunda. <br/><br/>Okuduklarımdan anlayabildiğim kadarıyla iki büyük tutkusu vardı. <br/><br/>Birincisi “lider” olmak. <br/><br/>İkincisi de, ta gençliğinden beri söylediği gibi Osmanlı’nın diğer topraklarından vazgeçip Anadolu’da büyük bir Selanik yaratmak. <br/><br/>Güzel kadınlar, şık beyler, balolar, danslar, temiz evler, çiçekli bahçeler, köylerde vals çalan orkestralar, kahve ve konyak kokan cafeler, beyaz örtülü lokantalar... <br/><br/>İlk amacına ulaştı. <br/><br/>Türkiye Cumhuriyeti’nin tartışılmaz lideri oldu. <br/><br/>Bir devletin liderliğini ele geçirmek zordur ama bunu yapabilecek yetenekleri vardı ve başardı. <br/><br/>İkincisi ise “zordan” daha zordu. <br/><br/>Yüzlerce yıllık gelenekleri yıkmak ve başka bir tarihin, başka bir mücadelenin, başka bir kültürün sonucu olan bir ülkeyi burada yeniden kurmak öyle bir “kişinin” kararıyla olacak iş değildi. <br/><br/>Onun hayalindeki ülke ne Osmanlı’nın bir mezbele halinde tuttuğu Anadolu’nun geleneklerine, ne de Müslümanlığın inançlarına uyuyordu. <br/><br/>Sanırım bütün diktatörlerin düştüğü hataya düşüyordu. <br/><br/>İstediği şeyin “iyi” olduğuna inanıyordu ve önerdiği “iyiliğin” kabul edilmemesine sinirleniyordu. <br/><br/>Zorla “şapka” giydirdi, zorla Batı müziği dinlettirdi, zorla dans ettirdi. <br/><br/>Ama bu iş “zorla” olacak bir iş değildi. <br/><br/>Onun hayal ettiği ülkeyle, yönettiği ülkenin gerçekleri birbirini tutmuyordu. <br/><br/>Bütün baskıya, gazetelerin bütün yayınlarına rağmen yönettiği insanlara “yabancı” biri olarak kaldı. <br/><br/>Birçok açıdan muhalefetle karşılaştı. <br/><br/>Müslümanlar, bu “Batılı” hayat tarzını reddediyorlardı ve emirle “Batılı” olmaya yanaşmıyorlardı. <br/><br/>Kürtler, kendilerine Kurtuluş Savaşı sırasında söz verilen “eşitliği” istiyorlardı. <br/><br/>Demokratlar, “diktatörlüğüne” karşı çıkıyorlardı. <br/><br/>Onu ürkütecek kadar gerçek kökleri olan direnişlerdi bunlar. <br/><br/>Sanırım hem ürktü hem öfkelendi. <br/><br/>Korkunç bir baskı uyguladı. <br/><br/>Kürt liderlerini astı, Müslümanları gazeteler vasıtasıyla “irticacılar” olarak ilan etti, demokratları Meclis’ten attı, solcuları hapse koydu. <br/><br/>Orduyla ve sivil bürokrasiyle bütün ülkeyi denetimi altına aldı. <br/><br/>Ve çok istediği Selanik’i, büyük şehirlerin yeni zenginleri ve bürokratlarla yarattı. <br/><br/>Artık “Atatürk” olan Mustafa Kemal’i memnun edecek göstermelik bir “Selanik” yaratıldı memleketin küçük bir parçasında. <br/><br/>Geride kalan kısımlar da, “yeni Selaniklilerin” esiri durumuna düştü. <br/><br/>İnsanlar kendi ülkelerinde bir söz hakkına sahip olamadılar. <br/><br/>Kürtler, Müslümanlar, demokratlar, solcular devletten dışlandılar. <br/><br/>Bu “Selanikleşme” hareketine “Atatürk ilke ve inkılâpları” adı takıldı ve bunlara uymayanlar “devlet düşmanı” ilan edildi. <br/><br/>Biz bugün hâlâ Türkiye’de “Selaniklilerle” Anadolulular mücadelesini yaşıyoruz. <br/><br/>Atatürkçüler, “bizim önerdiğimiz güzel ve iyi bir şey, neden buna karşı çıkılıyor” diyorlar. <br/><br/>Samimiler bunu söylerken. <br/><br/>Ama bunun zorla olamayacağını, emirle gerçekleşemeyeceğini, hayatın kendi doğal akışı içinde biçimlenmesi gerektiğini kavrayamıyorlar. <br/><br/>Cumhuriyet tarihi boyunca ezilen, dışlanan Müslümanlar, Kürtler, demokratlar, solcular şimdi haklarını istiyorlar, “Selanikleşme” hayali uğruna yaşadıkları baskılardan kurtulmaya uğraşıyorlar. <br/><br/>Kürt açılımı, muhafazakârların zenginleşip örgütlenmeleri, demokratların seslerini yükseltmeleri, değişen koşulların sonucu olarak yaşanıyor. <br/><br/>Mustafa Kemal’in çok istediği o “güzel kokan memleketin” yaratılması şimdi artık mümkün gözüküyor ama bunu buranın halkı, kendi isteğiyle, artık böyle bir hayata hazır olduğu, zenginleştiği, dünyayla ilişkiler kurduğu için gerçekleştirecek. <br/><br/>İşin belki de en “şakacı” yanı ise şimdi buna “Atatürkçüler”in karşı çıkması. <br/><br/>Çünkü onlar hâlâ bunun “Müslümansız, Kürtsüz, demokratsız, solcusuz” olacağını sanıyorlar. <br/><br/>Atatürkçülere aslında bir müjde verebilirim, istediğiniz gerçekleşecek ama bunu halk kendine uygun biçimde yapacak. <br/><br/>Bırakın da yapsınlar.</p>
<br/>
<br/>
<br/>



<br/>


<div id="taraf_not">
</div>

</div>


</div>
