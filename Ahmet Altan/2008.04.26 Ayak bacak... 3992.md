# Ayak bacak...

*Ahmet Altan 26.04.2008*

<div class="taraf_structure_2col_1zq">
<div class="margen_n">



 <p>Bu dünyadan çok erken ayrılan Sermet Çağan’ın “Ayak Bacak Fabrikası” isimli oyunu bizim tiyatro repertuarımızın en zekice yazılmış piyeslerindendi.<br/>
Çok gençtim seyrettiğimde.<br/>
Ve, oradaki öküzü hiç unutmadım.<br/>
Arada bir sahnenin ortasına gelir, “Bir öküz gibi yaşayacağım bir ülke istiyorum” diye bağırırdı.<br/>
Ona istediği gibi bir ülke bulmak kolay.<br/>
Ama biz “insan gibi yaşayacağımız bir ülke arıyoruz” ve bizim durumumuz zor.<br/>
Garip bir yerde doğduk biz.<br/>
Bu ülkede herkes “ağa” ve kendisinden başka herkesi de yanaşma olarak görüyor.<br/>
Başbakan’a baksanıza.<br/>
İşçilere “ayak takımı” dedi çıktı işin içinden.<br/>
“Ayaklar baş olursa” çok kötü olurmuş.<br/>
Bunu söyleyen Başbakan’ın iktidarına da “Cumhuriyetin elitleri” aynı klişeyle, “ayaklar baş oldu” diye karşı çıkıyorlar.<br/>
Herkes birbirine baktığında “ayak” görüyor demek ki...<br/>
Kendisi de baş oluyor.<br/>
Çok “baş” var ama hepsi de “ayaksız” olduğundan bir yere gidemiyoruz zaten.<br/>
İnsan sormak istiyor bu “baş” kalabalığına:<br/>
Siz ne zaman “baş” oldunuz?<br/>
Neden “baş” oldunuz?<br/>
Çok düşündüğünüz, çok yarattığınız için mi?<br/>
Siz düşünmeyi çok sevdiğiniz, çok akıllı “başlar” olduğunuz için mi bu ülkenin en parlak şairlerinden Nâzım Hikmet sürgünde öldü?<br/>
Bu yüzden mi Sabahattin Ali’yi öldürdüler?<br/>
Bu yüzden mi Cannes’da ödül alan ilk yönetmenimiz Yılmaz Güney ülkesinden uzakta terk etti bu dünyayı?<br/>
Bu yüzden mi ilk Nobelli yazarımız ülkesinde huzur içinde yaşayamıyor?<br/>
Bu yüzden mi Kemal Tahir, Orhan Kemal, Aziz Nesin, Çetin Altan yıllarını hapiste geçirdiler?<br/>
Bu yüzden mi bu ülkenin neredeyse bütün aydınları sanık sandalyelerine oturdular?<br/>
Aydınlarına, sanatçılarına, yazarlarına bunca eziyet eden bir ülkenin yöneticileri olduğunuz için mi kendinizi “baş” olarak görüyorsunuz?<br/>
“Baş” olmak insanları eşit görmemek, insanların eşitliğini savunanları da mahkemelerde yargılamak mı?<br/>
Siz Sermet Çağan’ın oyununu seyrettiniz mi?<br/>
Bir öküzün öküz gibi yaşayacağı ülkenin neye benzeyeceğini, oradaki “başların” kimleri “ayak” olarak göreceğini hiç düşündünüz mü?<br/>
Sizi üzmek istemem beyler ama “başlar” oturdukları makamlarla, Hazine’den aldıkları maaşlarla “baş” olmuyorlar.<br/>
Onlar düşünerek “baş” oluyorlar.<br/>
Yaratarak oluyorlar.<br/>
Bu kibir, bu böbürlenme nereden çıktı?<br/>
Neyinizle böbürleniyorsunuz siz Allah aşkına?<br/>
Avrupa’nın en fakir, en yasakçı, en baskıcı, darbe yasalarını bile değiştirmeyi becerememiş en çağdışı ülkesini yönetmekle mi?<br/>
Bu mu sizi “baş” yapıyor?<br/>
“Cumhuriyetin elitleri” denilen adamlar Başbakan’ı, Başbakan da işçileri küçümsüyor.<br/>
Siz, hep birlikte küçümsenebileceğinizi aklınıza getirmiyorsunuz, değil mi?<br/>
Birbirinize ne kadar benzediğinizi görmüyorsunuz, değil mi?<br/>
Bir sürü köy ağası.<br/>
Hepsi de “çok önemli” adamlar.<br/>
İnsanlarını, halklarını küçümserler.<br/>
O küçümsediğiniz işçiler olmasa açlıktan ölürsünüz.<br/>
“Ayaklar baş olursa” çok kötü olurmuş.<br/>
Ayaklar olmasın... Neresi baş olsun?<br/>
?öyle düşünebilen, yaratabilen, insanları sevip saygı gösteren, mütevazı gerçek “başlar” bulamadığımıza göre bir şeyleri baş yapacağız.<br/>
O her neresiyse bizim “baş” yaptıklarımız, ayakları pek sevmiyorlar.<br/>
Siz, tarihi bir okuyun.<br/>
Tarih, “baş olan ayakların” hikâyesidir.<br/>
Ayakların “baş” olmasından bir zarar gelmez, insanlık öyle ilerliyor.<br/>
Başka şeyleri “baş” yapmak toplumlara kötü geliyor.<br/>
O yüzden zaten “bir öküzün öküz gibi yaşayacağı bir ülkeyi” bulmakta zorluk çekmiyoruz da...<br/>
İnsanın insan gibi yaşayacağı bir ülkeyi arayıp duruyoruz.<br/>
<br/>
25.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/497.htm), [web.archive.org (arşiv bağlantısı)](http://web.archive.org/web/20090905091359/http://www.taraf.com.tr:80/makale/497.htm)
