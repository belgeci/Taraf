# Apo ve Mandela

*Ahmet Altan 19.03.2009*

<div class="taraf_structure_2col_1zq">
<div class="margen_n">



 <p>Geçen gün <i>Hürriyet</i>’in Genel Yayın Müdürü Ertuğrul Özkök çok ilginç bir yazı yazdı. <br/>Apo’nun da barış sürecinde yer alabileceğini söyledi. <br/>Bilmiyorum Özkök’e haksızlık mı ediyorum ama ben <i>Hürriyet</i>’te çıkan bu tür yazıları, “devletin içindeki hazırlıkların” ön habercisi gibi görürüm. <br/>Oluşmuş ya da oluşmakta olan bazı hazırlıklara kamuoyunu hazırlamak için yazıldığını düşünürüm. <br/>Özkök’ün kendi fikriyse de, devlet “ricasıyla” yazılmışsa da sonuç değişmez, bence bu olumlu ve ileri bir adım. <br/>Bu yazı yayınlanmadan birkaç gün önce de aynı derecede ilginç bir habere rastlamıştım. <br/>İmralı’ya 12 hücre daha ekleneceğini bildiriyordu. <br/>Yani Apo’nun yanına on iki arkadaşı daha getirilecekti. <br/>Bu ikisini birlikte değerlendirince bir şeylerin değişmekte olduğu fikri daha kuvvetleniyor. <br/>Apo ismi, tanrı Janus gibi iki tarafı, iki ayrı görüntüsü olan bir isim. <br/>Türklerin çoğu bu ismi nefretle anıyor. <br/>Hatta gazetelerin bir kısmı onun isminin önüne “terörist başı” ya da “bebek katili” gibi sıfatlar ekliyor. <br/>Kürtler içinse bu isim neredeyse kutsal bir anlam taşıyor. <br/>Apo, Kürt sorununun bu ülkede somut bir şekilde konuşulmasını sağlayan bir lider onlar için. <br/>Günümüzdeki Kürt kimliğinin ayrılmaz bir parçası. <br/>Hatta PKK’lılar ondan Apo ya da Öcalan diye değil, “önderlik” diye söz ediyorlar. <br/>Neredeyse mistik bir etkisi var onun sıfatının. <br/>Bir iki ay önce Güney Afrika’nın zenci lideri Nelson Mandela’yla ilgili bir film seyretmiştim. <br/>Mandela ismi de aynen Apo ismi gibiydi Güney Afrika’da. <br/>Beyazlar için bir “katil”, zenciler için “kutsal” bir lider. <br/>Film, Mandela’nın hapishane macerasını beyaz bir gardiyanın gözünden anlatıyordu. <br/>Mandela önce yalnız tutuluyordu bir hücrede. <br/>Sonra yanına kendi örgütünden mahkûm arkadaşları konuyordu. <br/>Sonra hep birlikte daha rahat bir “yere” yerleştiriliyorlardı. <br/>Daha sonra Mandela’ya koruma altındaki bir çiftlik tahsis ediliyordu. <br/>Sonra da tahliye ediliyor ve seçimlere giriyordu. <br/>Bu süreç, birçok beyaz için “korkunç” bir süreçti. <br/>Zenciler içinse kutlanması gereken bir süreç. <br/>Öfke ya da intikam duygusu, bu tür sosyal sorunları, ırk çatışmalarını çözmeye yetmiyor. <br/>Siz, milyonlarca insanın varlığını, kimliğini, dilini, geleneğini yok farz etseniz de hayat kendi gerçeğini dayatıyordu. <br/>Türkiye’nin bir Kürt gerçeği var. <br/>Bu “gerçek” bir türlü kabul edilmediğinden önce bir soruna sonra bir savaşa dönüşmüş. <br/>Binlerce insan ölmüş. <br/>Bu ülkede yaşayan insanların refahı için harcanabilecek yüz milyarlarca dolar silaha harcanmış. <br/>Sorun çözülmemiş. <br/>Bugün artık emekli generaller bile Kürt meselesinde hatalar yapıldığını kabul ediyor. <br/>Türkiye savaştan yoruldu. <br/>Dünya, Türkiye’nin ve Ortadoğu’nun barışa kavuşmasını istiyor. <br/>Büyük bir Kürt konferansı hazırlanıyor. <br/>Apo, İmralı’dan yaptığı açıklamada bu girişimi olumlu bulduğunu açıkladı. <br/>Türkler bu fikri duymaktan çok rahatsız olsalar da Apo “barış” için önemli biri. <br/>Alev Er’in her zaman söylediği gibi “kiminle savaşıyorsan onunla barışırsın.” <br/>Savaşı Apo başlattı. <br/>Bugün barışı başlatacak güce de sahip. <br/>Apo’suz ve PKK’sız bir barış mümkün değil. <br/>Türklerin Apo’ya ve PKK’ya çok öfkeli olması, hatta nefret etmesi bu gerçeği değiştirmiyor. <br/>Bugün Apo’yu barış sürecinin dışında tutmak, PKK’nın varlığını görmezden gelmek gerçek duruma uymuyor. <br/>Böyle bir yazı okuduklarında birçok Türk okuyucunun nasıl öfkeleneceğini bilmiyor değilim. <br/>Ama, öfkeden ve tepkiden korkarak gerçekleri ne kadar yok sayabiliriz? <br/>Apo, Kürtlerin Mandela’sı bugün. <br/>Onların ulusal kahramanı. <br/>Şimdi Türk okuyuculara sormak istiyorum. <br/>Apo’dan intikam almak, onu “cezalandırmak” mı sizin için daha önemli yoksa Türkiye’nin refaha kavuşması, çocukların ölmemesi, bu ülkedeki herkesin huzurlu yaşaması mı? <br/>İntikam, olumlu sonuç veren bir duygu değil. <br/>Bu savaşta iki tarafın da canı yandı, iki taraf da acı çekti, iki taraf da çocukları için ağladı. <br/>Bunu uzatmanın ne anlamı var? <br/>Apo’yu barış sürecine katmanın büyük yararları olabileceğini görmemek mümkün mü? <br/>Türkiye barışın eşiğinde. <br/>Biraz kararlılıkla bu eşiği aşabiliriz. <br/>Güney Afrika gibi nefretin ve kanın içinden geçmiş bir ülke bile bunu başardı. <br/>Biz niye başarmayalım? <br/>Anladık savaşmayı çok iyi beceriyoruz da... <br/>Barışmayı becermenin de savaşmak kadar değeri yok mu?</p>
<br/>
<br/>
<br/>



<br/>


<div id="taraf_not">
</div>

</div>


</div>
