# Hangi iktidar, hangi muhalefet

*Ahmet Altan 11.02.2009*

<div class="yazi">Bir damla kana baktıklarında, bütün vücuttaki hastalıkları görebiliyorlar. <br/>O minicik damla, bir bedenin nasıl ve nerede bozulduğunu anlatıyor. <br/>Mehmet Emin Karamehmet olayı, o bir damla kan gibi işte. <br/>Bu ülkenin neredeyse bütün yapısal sorunları bu tek olayın içinde ortaya çıkıyor. <br/>Tabii bütün hastalıkların başında askerin “konumu” geliyor. <br/>Askerin konumu, yaşadığımız bütün yalanların ve sahteliklerin başlangıç noktası çünkü. <br/>Asıl “iktidar” askerde olduğu için bunu saklayabilmek amacıyla bir “tiyatro” yaratılıyor medya tarafından. <br/>“Muhalefet” anlayışı tümüyle gerçeğinden saptırılıyor. <br/>Siyasi hükümete muhalif olmak tek bir “muhalefet” türü gibi sunuluyor. <br/>Gelişmiş ülkelerde, evet, tam da böyle, muhalif olmak hükümete muhalif olmak anlamına geliyor. <br/>Ama “gizli bir iktidarın” bulunduğu bizim gibi ülkelerde, “muhalefeti” sadece siyasi iktidara muhalefet gibi sunmak sahtekârlığa giriyor. <br/>Burada muhalefetin “gerçek” olabilmesi için, “gerçek” iktidara yapılması gerekiyor. <br/>Ordunun “iktidarını” eleştirmeyen hiçbir muhalefet gerçek değildir Türkiye’de. <br/>Ordunun iktidarını eleştirmeyen hiçbir siyasi iktidar da gerçek değildir. <br/>Böyle baktığınızda, Türkiye’de “demokrasi oyunu” başladığından bu yana hiçbir zaman gerçek bir siyasi iktidara ve muhalefete sahip olmadığımızı görürsünüz. <br/>Bugün de bunların ikisine birden sahip değiliz. <br/>Gerçek bir medyaya da sahip değiliz. <br/>Medya, orduyu kuliste bırakıp, bize bir tiyatro oyunu gösteriyor. <br/>Karamehmet olayında işte biz o “kulisi” seyrettik. <br/>Şimdi Ergenekon sanığı olan o zamanki Jandarma İstihbarat Daire Başkanı general, medya patronuna, Jandarma komutanını kastederek, “komutanımız hassas bir insandır, onu kırmayın” diyor. <br/>Tam mafyavari bir tehdit. <br/>Çocukken bir film seyretmiştim, katil içeri giriyor, “Monti, kalbimi kırdın” deyip, masanın başında oturan adamı vuruyordu. <br/>“Komutanımız hassas adamdır” sözünü okuduğumda tam da o sahne geldi aklıma. <br/>Bir Jandarma komutanı, Türkiye’nin en büyük holding ve medya patronlarından birini rahatça tehdit edebiliyor, istediği adamın istediği göreve gelmemesi halinde “kırılacağını” bildiriyor. <br/>Jandarma komutanının tek gücü medya patronuna karşı değil. <br/>Karamehmet, “komutanının” yaptığı “iyiliği” anlatırken, “eski hükümet zamanında komutanım sorunları çözmüştü” diyor. <br/>Komutan, hükümete “sorunları çözmesi” için emir de verebiliyor. <br/>Sorunları komutan tarafından çözülen medya patronu da tabii borcunu ödüyor. <br/>Komutan o sırada bir darbe hazırlığı içinde ve darbe ortamı hazırlamak için medyanın yardımına ihtiyacı var. <br/>Aralarında konuşurlarken kullandıkları ilginç bir “şifre” bulunuyor. <br/>“Milli” diyorlar. <br/>Karamehmet’in çıkarları “milli” çıkarlar, komutanın darbe hazırlığı da “milli” amaçlar için. <br/>İkisinin “ortak” milli çıkarları, onları “ortak” bir noktada buluşturuyor. <br/>Bundan sonra “milli” ya da “ulusal” sözcüğünü duyduğunuzda, bu konuşmaları hatırlayıp o sözcüğün arkasına bir bakın, orada <br/>neler oluyor diye. <br/>“Milli” ya da “ulusal” meselelerin arkasında genellikle karışık bir işler oluyor çünkü. <br/>Karamehmet olayı, medyanın durumunu da açıkça ortaya koyuyor. <br/>Karamehmet, gazetelerinde ve televizyonlarında, darbe hazırlayan komutanın istediği türden “milli” yayınlar yapmaya söz veriyor. <br/>Siz o haberlerin neden yapıldığını bilmiyorsunuz, saf gerçeği öğrendiğinizi sanıyorsunuz. <br/>Sizin düşüncelerinizi ve duygularınızı belli bir amaca uygun biçimde belirlemeye uğraşıyorlar halbuki. <br/>O belli amaç da “darbeyi” hazırlayacak ortamı yaratmak. <br/>Bu ülkede medyanın önemli bir kesimi generallerle işbirliği yapıyor. <br/>Şimdi bu olayların ışığında baktığınızda Karamehmet’in gazetelerinde neden “demokrasi” isteyen insanlara söven o kadar çok <br/>yazarın biriktirildiğini de anlıyorsunuz. <br/>O yazarların orada olması, o yazıları yazmaları, o kadar çok küfür etmeleri, o kadar çok yalan söylemeleri pek tesadüf değil. <br/>Patronla komutan arasındaki gizli anlaşmanın sonuçları bunlar. <br/>Anlaşılan Karamehmet, sadece medyasını değil telefon şirketini de komutanların hizmetine sunuyor ve bunun için iyi bir “teşekkür” alıyor. <br/>Bu ülkenin sistemi bu tür gizli anlaşmalar üstünde varlığını sürdürüyor zaten. <br/>Böylesine dehşet verici bir gerçeğin ortaya çıktığı gün dönüp siyasi partilere bakın. <br/>İktidar partisinden bir ses çıktı mı? <br/>Ana muhalefet partisinden bir ses çıktı mı? <br/>Diğer muhalefet partilerinden bir ses çıktı mı? <br/>Hayır, hiç ses çıkmadı. <br/>Ortak bir “sessizlikleri” var. <br/>“Gerçek iktidarı” gördüklerinde hep birlikte susuyorlar. <br/>Sadece birbirlerine bağırıyorlar. <br/>Bir oyun bu. <br/>Ordusuyla, partisiyle, medyasıyla gerçeği sizin gözünüzden saklamak için bir oyun oynuyorlar. <br/>Bu olay, bir damla kan gibi. <br/>Bütün hastalıkları o damlanın içinde görüyorsunuz. <br/>Bu hastalığı kim tedavi edecek? <br/>Öncelikli görev yargının ve medyanın dürüst üyelerinde. <br/>Onların davranışları, hastalığın bünyeye ne kadar yayıldığını da gösterecek bize.</div>
