# Anneyi öldürmek...

*Ahmet Altan 04.03.2009*

<div class="taraf_structure_2col_1zq">
<div class="margen_n">



 <p>Her şey sahte burada. <br/>Her şey. <br/>Ve, insanlar en büyük acıyı, bu sahtelikler, yapaylıklar, yalanlar yüzünden yaşıyorlar. <br/>Durdurulması mümkünken sürdürülen bir savaşa çocuklarını kurban ediyor bu ülke. <br/>Bu yetmiyor. <br/>Savaşın içine yalanları sokuyorlar. <br/>Bu topraklarda yaşanan her olayı okuduğumda, kendimden ve bu ülkede yaşayan herkesten kuşkuya düşüyorum. <br/>Nasıl insanlarız biz? <br/>Ne zaman böylesine sakatlandık? <br/>Ne zaman bu kadar aldırmaz, bu kadar vurdumduymaz, bu kadar ruhsuz olduk? <br/>Bir annenin çocuğunu alıp askere götürüyorsunuz. <br/>Eline bir tüfek veriyorsunuz. <br/>“Hadi savaş” diyorsunuz. <br/>Sonra bir askerî konvoy gönderiyorsunuz çocuğun evine. <br/>“Oğlunuz çatışmada vuruldu, şehit oldu” diyorsunuz. <br/>Anne ağlıyor. <br/>Baba, ne yapsın, dişlerini sıkıp “vatan sağ olsun” diyor. <br/>Ne desin? <br/>Ne diyebilir? <br/>Ölmüş bir evladın ardından kalan tek teselliye sarılıyor. <br/>Onun “kutsal” bir amaç için öldüğüne kendini inandırıyor. <br/>O korkunç acıyı dindirecek bir tesellisi yok hayatın, o da dayanabilmek için kendine bir teselli yaratıyor. <br/>Askerî bir tören yapılıyor. <br/>Çocuğun tabutu bayrağa sarılarak veriliyor toprağa. <br/>Cumhurbaşkanı, başbakan, savunma bakanı, meclis başkanı, ana muhalefet lideri, genelkurmay başkanı “taziye” mektupları gönderiyorlar. <br/>O mektupları alıp saklıyor anneyle baba. <br/>Belki, küçük evlerinin bir odasına, ölen çocuklarının mavi bereli resminin yanına koyuyorlar. <br/>O mektuplardan “bir sığınak” yapıyorlar kendilerine. <br/>Oraya saklanmaya çabalıyorlar. <br/>Ardından, devlet onlara yirmi milyar para gönderiyor “çatışmada ölen” çocukları için. <br/>Aradan beş ay geçiyor. <br/>Acı geçmese de belki biraz yatışıyor. <br/>Ve, karakoldan biri arıyor. <br/>“Bir mektubunuz var, gelip alın” diyor. <br/>Gidip alıyorlar. <br/>Soğuk, buz gibi, neredeyse düşmanca bir mektup bu. <br/>Diyor ki, “oğlunuz savaştan kaçabilmek için kendini vurdu, çatışma falan yoktu.” <br/>Ne oluyor biliyor musunuz? <br/>Çocuğunun ölüm haberine dayanan anne, bu habere dayanamıyor. <br/>Bütün “sığınağı” yıkılıyor. <br/>Kalp krizi geçiriyor. <br/>Hastaneye kaldırılıyor. <br/>Çocuğunu kaybetmiş, bu mektupla çocuğunun kendisine kalan son hatırasını da kaybediyor. <br/>“Oğlum vatan için öldü” inancı, o kederli avuntu da gidiyor elinden. <br/>İçini parçalayan bir acının karşısında çırılçıplak kalıyor. <br/>Niye yapıyoruz insanlara biz bunu? <br/>Neden çocuklarını öldürüyoruz? <br/>Neden sahte törenlerle onları kandırıyoruz? <br/>O çocuk çatışmada ölmediyse niye konvoylarla gittiniz o anne babanın evine? <br/>Niye bayraklı, marşlı, gösterişli törenler yaptınız? <br/>Bir askerin çatışmada ölüp ölmediğini bilmiyor musunuz? <br/>O çocuk nasıl öldü? <br/>Kim öldürdü onu? <br/>Hangi asker “savaştan kaçabilmek” için kendini öldürür? <br/>Bu nasıl bir kaçış? <br/>İnsanların öldüğü bir savaşı uzatıyorsunuz, çocukları ölüme gönderiyorsunuz, annelerini kedere boğuyorsunuz. <br/>Yetmiyor. <br/>O anneyi bir de “oğlun kahraman değil korkaktı” diye bir daha vuruyorsunuz. <br/>Ve, bize bunu seyrettiriyorsunuz. <br/>Biz de bunu seyrediyoruz. <br/>Sesimizi bile çıkartmıyoruz. <br/>Biz ne zaman böyle olduk? <br/>Ne zamandan beri biz insanların acılarına böyle görmeden bakıyoruz? <br/>Bizi ne zaman böyle yalanların, böyle sahteliklerin ortağı yaptılar? <br/>Vatan için mi bunlar? <br/>O çocuk vatan için mi öldü? <br/>O anneyi iki defa “vatan” için mi yüreğinden vurdunuz? <br/>Alın vatanınızı, sizin olsun. <br/>Böyle vatanı istemiyorum. <br/>Ben çocukları istiyorum, ben anneleri istiyorum. <br/>Ben dürüstlüğü istiyorum, ben şefkati istiyorum, ben vicdanı istiyorum, ben merhameti istiyorum. <br/>Sizde olmayan ne varsa ben onu istiyorum.</p>
<br/>
<br/>
<br/>



<br/>


<div id="taraf_not">
</div>

</div>


</div>
