# NTV ve gazetecilik

*Ahmet Altan 23.10.2009*

<div class="taraf_structure_2col_1zq">
<div class="margen_n">



 <p>Bizim “sarsıcı” haberler uzmanı Mehmet Baransu elinde haberle geldi. <br/><br/>Çok kuşkulu bir kazada ölen Muhsin Yazıcıoğlu’nun helikopterinde bulunan dört kişi NTV tarafından, helikopter düşmeden önce yüzlerce defa aranmıştı. <br/><br/>Telefon dökümleri elimizdeydi. <br/><br/>Bu açıklanması gereken tuhaf bir durumdu. <br/><br/>Bir televizyon kanalı, “düşecek” bir helikopteri, o helikopter düşmeden ve düştüğü hakkında bir bilgi edinilmeden önce neden bu kadar çok arıyordu? <br/><br/>Baransu’nun konuştuğu iki uzman, uzaktan telefon çağrısıyla helikopterin, yüksekliği gösteren cihazlarının bozulabileceğini iddia ediyordu. <br/><br/>“NTV’yi aradın mı” dedim. <br/><br/>“İki kere aradım, sizi arayacağız dediler ama henüz aramadılar” dedi. <br/><br/>Haber ciddi bir haberdi, telefon kayıtları, helikopterin kalkış saatini belirten Meclis Raporu elimizdeydi ama gene de NTV’ye bunu bir sormamız gerekiyordu. <br/><br/>Bizim ilk aklımıza gelen, “birinin NTV’nin santraline girip oradan sinyal göndermiş” olabileceğiydi. <br/><br/>Yasemin Çongar, NTV’nin yöneticisi Cem Aydın’ı aradı. <br/><br/>Yerinde yoktu. <br/><br/>Önemli bir haber için aradığını söyleyip not bıraktı. <br/><br/>Böyle bir haberi NTV’den kimseye sormadan veremezdik. <br/><br/>Bir açıklaması olmalıydı bu telefonların. <br/><br/>Yayıncılık grubunun en tepesindeki yönetici olan Erman Yardelen’i bu sefer ben aradım. <br/><br/>Yardelen’i yıllarca önce NTV’ye konuşma yapmak için gittiğimde tanımıştım, zarif, hoş bir insandı. <br/><br/>Ben aradığımda Almanya’daydı ama her zamanki nezaketiyle Almanya’dan bağlandı. <br/><br/>Ona durumu anlattım. <br/><br/>O gün Yazıcıoğlu’nu bir programa bekleyip beklemediklerini, santrallerine birinin girip girmediğini sordum. <br/><br/>Yardelen bu ayrıntıları bilmediğini söyledi. <br/><br/>Ben de “bunu bir suçlama yapmak için sormuyorum sadece teknik bir sorun olup olmadığını anlamaya çalışıyoruz” dedim, televizyon teknisyenlerinden bir bilgi edinebilirse bana da bildirmesini rica ettim. <br/><br/>Sonra da haberi “ölüm helikopterine 139 telefon” diye verdik. <br/><br/>Helikopterdekiler NTV tarafından toplam 295 kere aranmıştı ama biz Yazıcıoğlu’nun aranmasını öne çıkartarak manşet yaptık. <br/><br/>Dün sabah NTV’de Yazıişleri programını seyrederken, programı yapan iki genç gazetecinin hem bizim gazeteden hem de haberden çok alaycı, küçümseyici, aşağılayıcı bir şekilde söz ettiklerini gördüm. <br/><br/>NTV’den kimseyi aramadığımızı söyleyerek girdiler konuya. <br/><br/>Yalan söylemek amacıyla böyle dediklerini sanmıyorum ama herhalde televizyonlarının yöneticilerine “sizi kimse aradı mı” diye sormaya gerek duymamışlardı. <br/><br/>Sonra da o gazetecilerden biri, “kaza haberini aldıktan sonra Yazıcıoğlu’nu kendisinin on defa ya da yüz defa aradığını” söyledi. <br/><br/>İşler de orada karıştı. <br/><br/>Çünkü o âna kadar biz, NTV’nin santraliyle ilgili teknik bir sorun olarak bakıyorduk olaya ve bunun aydınlatılması gerektiğini düşünüyorduk. <br/><br/>Ama şimdi bir gazeteci” ben aradım” diyordu. <br/><br/>O zaman, bugün yayımladığımız belgelerin cevabını da o vermek zorunda kalacak. <br/><br/>Sürmanşetimizde göreceğiniz gibi Yazıcıoğlu’nun helikopteri resmî kayıtlara göre 14.35’de havalanıyor. <br/><br/>NTV, ilk olarak 14.36’da arıyor Yazıcıoğlu’nu yani helikopter havalandıktan bir dakika sonra. <br/><br/>Yazıcıoğlu’yla birlikte helikoptere binen İHA muhabirini ise helikopter havalanmadan bir dakika önce arıyorlar ve helikopter havadayken bu muhabir 39 kere aranıyor NTV tarafından. <br/><br/>Helikopterdeki bir başka yolcuyu ise 14.55’den itibaren aramaya başlıyorlar. <br/><br/>Resmî raporlara göre helikopterin tahmini düşme zamanı ise 15.00 ile 15.05 arası. <br/><br/>Yazıcıoğlu’na ikinci telefon ise 15.04’de... NTV’den ya düşme anında arıyorlar ya da düştükten birkaç dakika sonra. <br/><br/>Helikopterin düştüğünü ilk duyuran ajans olan İHA, kazayı 15.30 civarında öğreniyor ve 16.19’da abonelerine bildiriyor. <br/><br/>NTV ise bırakın İHA’nın “kaza” haberini beklemeyi daha helikopter havalanırken aramaya başlıyor. <br/><br/>NTV dün bir açıklama yaparak bizim haberin “spekülasyon” olduğunu ileri sürdü. <br/><br/>İHA’nın helikopterin düşüşünü 15.30’da verdiği gerçeğini bir kenara bırakalım. <br/><br/>Şimdi bize ve bütün Türkiye’ye, “çok kuşkulu bir kazaya uğrayan” helikopteri düşmeden önce neden tam 52 defa aradıklarını açıklamak zorundalar. <br/><br/>Ya savcının elindeki resmî telefon kayıtları hatalı ve biri savcıyı şaşırtıp soruşturmayı yanlış yönlendiriyor. <br/><br/>Ya da “biz aradık” diye canlı yayında itiraf ettiklerine göre NTV’den birileri o helikopterin düşeceğini, daha düşmeden önce biliyordu. <br/><br/>Hangisi?</p>
<br/>
<br/>
<br/>



<br/>


<div id="taraf_not">
</div>

</div>


</div>
