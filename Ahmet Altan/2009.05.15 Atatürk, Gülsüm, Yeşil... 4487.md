# Atatürk, Gülsüm, Yeşil...

*Ahmet Altan 15.05.2009*

<div class="taraf_structure_2col_1zq">
<div class="margen_n">



 <p>Gülsüm isimli o sempatik ineği hatırlıyor musunuz? <br/><br/>Hani Atatürk’ün büstünü kırmıştı da sahibi korkudan onu “sürgüne” göndermişti. <br/><br/>Meşhur oldu hani... <br/><br/>Eskiden sütü altı liraya satılırken şimdi on beş liraya satılıyormuş. <br/><br/>Gülsüm şöhrete erişince fiyatı da artmış. <br/><br/>Allahtan inekler para işinden anlamaz yoksa bütün inekler heykelleri kırmaya başlardı. <br/><br/>Bence, Gülsüm olayı bize önemli bir şey gösterdi. <br/><br/>“Heykel kıranın fiyatı artar” değil gösterdiği. <br/><br/>Bu ülkenin insanlarının nasıl korkuyla yaşadıklarını gördük onun sayesinde. <br/><br/>Düşünsenize, Gülsüm’ün sahibi, “inek büstü kırdı” diye korkuya kapılıyor. <br/><br/>İneğini oradan kaçırıyor. <br/><br/>Herhalde kurşuna dizeceklerini falan sandı. <br/><br/>Böyle bir dehşet ancak vahşi diktatörlüklerle yönetilen ülkelerde yaşanır. <br/><br/>Bu devlet nasıl bir korku salmış vatandaşının yüreğine... <br/><br/>Ve, nasıl bir Atatürk tabusu yaratmış. <br/><br/>Zaten bu kelimelerin ikisi de “kutsal” kelimeler burada. <br/><br/>Devlet ve Atatürk. <br/><br/>Anayasamızın girişinde bile Atatürk’ün adı var. <br/><br/>Onun “ilke ve inkılapları” bu ülkeye yön veriyor. <br/><br/>Nasıl bir yön bu? <br/><br/>İnsanların “eyvah ineğim Atatürk büstünü kırdı” deyip zavallı hayvanını uzaklara kaçırdığı bir yön. <br/><br/>Bana sorarsanız, pek övünülecek bir yön değil. <br/><br/>Ama bu, yaşadıklarımızın en hoş ve masum olanı. <br/><br/>O “kutsal” kelimelerin arkasında asıl büyük bir terör saklı. <br/><br/>Birkaç gündür “Yeşil” isimli bir adamın adı manşetlerde dolaşıyor. <br/><br/>Kim bu adam? <br/><br/>Bir katil. <br/><br/>Kimin için çalışıyor? <br/><br/>Atatürk ilke ve inkılapları doğrultusunda kurulmuş bu “devlet” için çalışıyor. <br/><br/>Hem MİT’in hem de JİTEM’in adamı. <br/><br/>İstihbarat örgütünün ve ordunun görevlisi. <br/><br/>Bu iki kuruluş da “Atatürkçü” kuruluşlar. <br/><br/>Peki, bu Atatürkçü kuruluşların “görevlisi” neler yapıyor? <br/><br/>Dün <i>Hürriyet</i> gazetesi, Susurluk Raporu’na geçmiş olan bir konuşmanın bir bölümünü yayımladı. <br/><br/>Biz de bugün o konuşmanın tamamını yayımlıyoruz. <br/><br/>Atatürkçü devletimizin “görevlisi” bir kaçakçıyla konuşuyor. <br/><br/>Kaçakçı fevkalade saygılı ve sinmiş bir halde. <br/><br/>Ben, o kaçakçının tonundan onu o bölgedeki sıradan bir hayvan kaçakçısı gibi bir şey sandım. <br/><br/>Bir baktık... <br/><br/>O ürkek kaçakçı, dünya çapında bir uyuşturucu kaçakçısı, Belçikalılar Alaattin Çakıcı’yı yakaladıklarında ilk o kaçakçının adını sormuşlar. <br/><br/>Üstelik kaçakçı, silah oyunlarına da bulaşmış bir adam iddialara göre. <br/><br/>TEM yolunda önü kesilip içindekilerin kurşuna dizildiği bir olayın azmettiricisi olduğu söyleniyor. <br/><br/>Öyle kolay korkacak biri değil anlayacağınız ama Yeşil’in karşısında ezildikçe eziliyor. <br/><br/>Özellikle bir cümlesi çok dikkatimi çekti. <br/><br/>“Benim devlete karşı bir şeyim yoktur.” <br/><br/>Kaçakçı, “devlet düşmanı” olmadığını sadece “uyuşturucu kaçırdığını” söylüyor. <br/><br/>Devlet düşmanı değilsen her şey serbest. <br/><br/>Zaten “devleti temsilen” konuşan Yeşil de aynen böyle söylüyor. <br/><br/>“Ben sana yapma demiyorum” diyor, “köküne kadar yap ama bizi de gör, tek başına yeme paraları.” <br/><br/>Al sana Atatürkçü devletin, Atatürkçü ordusunun güzide elemanı. <br/><br/>Yeşil, “paraları tek başına yiyen ve görevlilere yedirmeyen” kaçakçıyı “kazığa oturtacakmış” ama Zafer isimli biri girmiş araya. <br/><br/>Zafer de önemli biri anlaşılan. <br/><br/>Kaçakçıyı sadece Yeşil’in hışmından korumamış, bir ara hapse girdiğinde “tahliyesini” de sağlamış. <br/><br/>Atatürkçü devletin Atatürkçü yargısına Zafer gidiyor ve “kaçakçıyı bırakın” diyor, onlar da bırakıyorlar. <br/><br/>Bu anlattığım konuşmalar resmî tutanaklardan. <br/><br/>Yeşil’i dinleyip bu konuşmaları kaydetmişler. <br/><br/>Ne yapmışlar peki? <br/><br/>Hiçbir şey. <br/><br/>Niye bir şey yapsınlar ki? <br/><br/>Yeşil devlet düşmanı mı? <br/><br/>Yoo, o sadece adam öldürüyor, haraç alıyor, uyuşturucu trafiğine yön veriyor, diğer görevlilerin rüşvet almasını sağlıyor. <br/><br/>Ve Atatürkçü devletimize hizmet ediyor. <br/><br/>Siz, bu devletin anayasasına Atatürk’ün adını yazıyorsunuz. <br/><br/>Her lafın başında “Atatürk ilke ve inkılapları” diyorsunuz. <br/><br/>Sonra da bu Atatürkçü devletin “görevlisi”, kaçakçılara “daha çok uyuşturucu kaçır ama bize de para ver” diyor. <br/><br/>Burada devlet diye bir şey yok. <br/><br/>Burada Atatürkçülük diye bir şey de yok. <br/><br/>Burada, ineği büstü kıran köylülerin ödünü patlatan ve katilleri “görevli” olarak çalıştıran bir ucube örgüt var. <br/><br/>Bunca ölüm, bunca acı, bunca felaket de bu ucubenin saçmalıkları yüzünden yaşanıyor zaten.</p>
<br/>
<br/>
<br/>



<br/>


<div id="taraf_not">
</div>

</div>


</div>
