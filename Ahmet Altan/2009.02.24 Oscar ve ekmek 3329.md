# Oscar ve ekmek

*Ahmet Altan 24.02.2009*

<div class="taraf_structure_2col_1zq">
<div class="margen_n">



 <p>Eskiden sadece Amerikalıların kendi aralarında oynadıkları bir oyundu Oscar. <br/>Onlar görkemli dekorlarla büyük bir gösteri düzenlerler, bütün dünya da onları seyrederdi. <br/>Ödülleri de kendi aralarında paylaşırlardı. <br/>Ama hayat değişiyor. <br/>Oyunculara verilen en büyük dört ödülden biri bu yıl bir Amerikalıya, biri bir İngilize, biri bir İspanyola, biri de dünyadan erken ayrılmış genç bir aktöre gitti. <br/>Dünyanın en çok ilgisini çeken büyük “olay” ise Hindistan’da geçen bir öyküyü anlatan filmin Oscar’ın “kahramanı” olmasıydı. <br/>Oscar’la ilgili ajanslardan gelen resimlere baktığınız zaman artistlerden, kırmızı halılardan, ödüllerden çok Hindistan’da sevinç içinde sonuçları kutlayan çocukları görüyordunuz. <br/>“Bizi fakir göstermişler” diye kızan Hintli “ulusalcıların” dışındaki bütün Hintliler seviniyordu. <br/>“Fakir gösterildik” diyen Hintlilere “aslında çok mu zenginsiniz” diye sormayacak elbette kimse, çünkü o büyük coşku herkesi daha çok ilgilendiriyor. <br/>Doğrusu benim de ilgimi en çok o sevinen insanlar çekiyor. <br/>Hindistan bu yüzyılın en büyük ülkelerinden biri olmaya aday. <br/>Bilgisayar programcılığında, ekonomide çok parlak kadroları var. <br/>Birçok Hintli, internet sayesinde Hindistan’da yaşayıp Amerikalı ve Avrupalı şirketlerde çalışıyor. <br/>Amerika’daki bir doktoru aradığınızda onun adına size Hindistan’daki bir hemşire cevap veriyor. <br/>Türk işadamları da dahil birçok yatırımcı fabrikalarını Hindistan’a kaydırıyor. <br/>Ne yazık ki bütün bunlar yüzlerce milyon insanın yaşadığı bu büyük ülkenin bütün nüfusunun zengin bir hayat sürmesine yetmiyor. <br/>Fakirlik hâlâ diz boyu. <br/>Sokaklarda yaşayan insanlara her yerde rastlanabiliyor. <br/>Bütün bu fakirliğe, sefalete rağmen Oscar ödülleri Hint halkını büyük bir sevinçle sarmaladı. <br/>Sadece bu örneğe baktığımızda bile insanların “ekmekten” başka şeylere de ihtiyaç duyduğunu görüyoruz. <br/>Özellikle “gelişmekte olan toplumlar” uluslararası başarılara “aç” olarak yaşıyorlar. <br/>Böyle bir başarı kısa süreliğine de olsa “ekmekten” daha fazla sevindirebiliyor onları. <br/>Bu bizim de çok iyi bildiğimiz bir duygu. <br/>Bizim sorunumuz, böyle başarılar kazanan insanlarımızın genellikle “devletle” ve toplumun tutucu kesimleriyle başının dertte olması. <br/>Sadece Cannes’da ödül alan Yılmaz Güney’le, Nobel’i kazanan ilk Türk olan Orhan Pamuk’u hatırlamak bile durumu anlamaya yeter. <br/>O yüzden biz başarıların tadını çok fazla çıkartamıyoruz. <br/>Bize başka tür bir başarı gibi gözüken Başbakan’ın “Davos çıkışı” ise toplumu mutlu edebiliyor. <br/>Başarıyı öylesine özlüyoruz ki o çıkış Türkiye’ye çok pahalıya patlayacak olsaydı bile gene de bizi sevindirecekti. <br/>Başarıyı “somut çıkarlarımıza” tercih edecektik. <br/>Çünkü başarı, aynı bireyler gibi bir “egoya” sahip olan bütün toplumlar için önemli. <br/>O toplumsal “egonun” da tatmini gerekiyor. <br/>Bazen bu tatmin “ekmekten” de daha önemli oluyor. <br/>Kürt meselesini hiç anlamayan, sorunun sadece “ekonomik” olduğunu söyleyenlerin de herhalde bu toplumsal “egoyu” bir düşünmesi gerekir. <br/>Aynı Türkler gibi, aynı Hintliler gibi, aynı Amerikalılar gibi, aynı İspanyollar gibi Kürtler de varlıklarının önemli bir parçası olan “egolarının” sağlam durmasını, tatmin edilmesini kimi zaman “ekmekleri”, kimi zaman da “hayatları” pahasına tercih ederler. <br/>Belki elli yıl sonra toplumlar da, “egoları” da olmayacak, dünya tek “toplum” olacak ve bireysel “egolar” kalacak sadece ortada. <br/>Ama henüz toplumlar ve egoları yaşıyor. <br/>Onları yok farz etmek de mümkün olmuyor. <br/>Sevinen Hintli çocukların resimlerine bakın. <br/>Onlara para vermediler, onlara ekmek vermediler ama Hintlilerin içinde olduğu bir film “uluslararası bir başarı” kazandı. <br/>Onlara bütün toplumların “ekmek” kadar istekle özlediği bir şeyi, “başarılı” olma duygusunu verdi Oscarlar. <br/>Türk artistlerin oynadığı, Türkiye’de geçen bir film Oscar’larda o kadar çok ödül alsaydı, Hintliler kadar olmasa bile biz de çok sevinirdik sanıyorum. <br/>Futboldaki, halterdeki başarılarımızı nasıl kutladığımızı hatırlıyor musunuz? <br/>Sokakları nasıl doldurduğumuzu? <br/>Bugünlerde sersefil perperişan olan Galatasaray, UEFA kupasını aldığında sokaklarımız ağlayan insanlarla doluydu. Son Dünya Kupası’nda her galibiyetten sonra caddelere fırladık. <br/>Toplumlara ekmek kadar “başarı” da gerekli çünkü. <br/>Bazen ekmekten de fazla gerekli. <br/>Bu uluslararası “başarı” ihtiyacını açıkça gördüğümüzde, sanatçıların, sporcuların, bilim adamlarının bir toplum için ne kadar “hayati” bir ihtiyaç olduğunu da fark edebiliyoruz. <br/>Sanatçılarını ve bilim adamlarını sürekli ezen, onların düşünmesini, yaratmasını yasaklayan bir toplum aslında en büyük “arzusunu”, en büyük “ihtirasını” gerçekleştirme ümidini de yok ediyor. <br/>Hintli çocukların sevincine baktığınızda, sanatçılara ne kadar çok ihtiyacımız olduğunu görürsünüz. <br/>Onlara ihtiyacımız bazen ekmekten daha fazla. <br/>Çünkü onlar toplumlarını kimi zaman “ekmekten” de fazla doyuruyorlar.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4163.htm), [web.archive.org (arşiv bağlantısı)](http://web.archive.org/web/20090905085939/http://www.taraf.com.tr:80/makale/4163.htm)
