# Çankaya son umut

*Ahmet Altan 25.11.2008*

<div class="yazi">Devletin kendi parası yoktur. <br/>Paraları halktan toplar. <br/>Toplanan paraları devlet keyfince harcayamaz. <br/>Harcadığı her kuruşun hesabını, o paraların asıl sahibi olan halka vermek zorundadır. <br/>Nereye harcıyor, niye harcıyor, bunları devlet halka anlatmakla yükümlüdür. <br/>Özellikle geri kalmış ülkelerde, devletin başına geçenler “halkın parasını” keyfince harcamaya yatkındır. <br/>Denetim mekanizmalarını mümkün olduğunca azaltırlar. <br/>Denetimin azalması demek, yolsuzluğun çoğalması demektir. <br/>Bunun en acı örneklerini biz depremlerde yıkılan “devlet binalarında” gördük. <br/>Denetimsiz ihaleler sonucu yapılan bu binalar, birer birer çöküp insanları öldürdü. <br/>Avrupa Birliği’nin üyeleri olan ülkeler, halkın parasının nasıl harcanacağını temel esaslara bağlayan bir ihale düzenine bağlılar. <br/>Türkiye’ye de “eğer üye olmak istiyorsanız bu esaslara uymalısınız” diyorlar. <br/>Avrupa Birliği’ni en ciddiye alan parti görünümünde olan AKP ise taa ilk günden beri bu “esaslara” uymamak için diretiyor. <br/>Şimdi yeni bir “ihale yasası” çıkarttılar. <br/>Bu, AKP’nin çıkarttığı on altıncı ihale yasası. <br/>Her yasada, “denetim dışı” bırakılacak ihalelerin sayısı artıyor. <br/>Mesela askerî “araç gereç” alımları için yapılacak ihaleler denetim dışı. <br/>“Denetim dışı” demek, “bu ihaleleri kontrol etmekle görevli kurul bu ihalelerin hesaplarını ve nedenlerini denetleyemez” demek. <br/>Niye “askerî araç gereç” alımları denetim dışında? <br/>Tabii, “milli çıkarlar” gibi bir cevap alacaksınız. <br/>Ben de, bu “milli çıkarlar” neden hiç “halkın çıkarlarıyla” uyuşmaz, diye soracağım. <br/>Halkın gerçekleri bilmesi neden bu ülkede “milli çıkarlara” aykırı? <br/>Halkın çıkarlarından ayrı bir milli çıkar nasıl oluyor? <br/>“Araç gereç” diyerek silah alımlarını “denetim dışı” tutuyorlar ama “postal alımlarının” da denetim dışı kalması isteniyor. <br/>Postal da mı “milli” çıkar? <br/>Denetim dışı kalan sadece askerî alımlar değil. <br/>THY’nin uçak alımları da denetimin dışında bırakılıyor. <br/>Uçak alımları dünyada rüşvetin en fazla döndüğü alanlardan biri. <br/>Kimseyi rüşvetçilikle suçlamıyorum ama “denetim” ortadan kalktığında yolsuzluk ihtimali çok artıyor. <br/>Üstelik sadece THY’nin “uçak” alımı değil, uçaklarda yolculara verilecek yiyecek içeceklerin alımı da denetim dışı bırakılsın deniyor. <br/>Postal denetim dışı, uçaklarda verilen pastalar da denetim dışı. <br/>Pasta da milli çıkar herhalde. <br/>Böyle tonla madde var denetim dışı kalan. <br/>Ayrıca belediye ihalelerinin çoğu da denetimin dışına kaçırılıyor. <br/>Bu ihaleleri denetlemekle yükümlü kurulun, “iptal edilen ihaleleri inceleme yetkisi de” ortadan kaldırılıyor. <br/>Bir ihale düzenleyecekler sonra iptal edecekler ama bunları denetlemekle yükümlü kurul bunun niye yapıldığını araştıramayacak. <br/>Niye bu konunun araştırılmasını istemiyorlar? <br/>“Yabancı” müteahhitlerin Türkiye’de ihalelere girmesi de kısıtlanıyor. <br/>Böylece “rekabet” önleniyor. <br/>Halka en iyi hizmeti verecek olanı seçmek değil mi amaç, neden “yabancıları” dışarıda bırakıyorlar? <br/>Dünyada en iyi hizmeti Türk müteahhitleri mi veriyor? <br/>Daha iyisi varsa bu ülkenin halkı o imkândan neden yararlanmasın? <br/>Avrupa Birliği, “bu yasayı düzeltmezseniz biz 2009 yılında bu konuyla ilgili dosyayı görüşmelere açmayız” diyorlar. <br/>Yani, Avrupa Birliği’yle görüşmelerimiz bu yasa nedeniyle aksayacak. <br/>AKP iktidarı, bu yasayı o kadar çok istiyor ki AB görüşmelerinin aksamasına aldırmıyor.<br/>Niye AKP ihaleleri denetim dışında tutmaya bu kadar önem veriyor? <br/>Halkın çıkarını mı koruyor? <br/>Müteahhitlerin çıkarını mı? <br/>“Askerî araç gereç” alımlarındaki aracıların ve komisyoncuların çıkarlarını mı? <br/>Kimin çıkarlarını koruyor? <br/>Bir hükümet, halkın paralarının söz konusu olduğu böyle hayati bir yasanın nedenlerini halka açıklamak zorunda değil mi? <br/>Neden AB görüşmelerinin aksamasını bile göze alıyor? <br/>Birileri bu ihale işlerinden büyük paralar kazanacak. <br/>Her yanda yolsuzluk işaretleri arayan bir asabiyet içerisine girmek gerekmiyor ama ihaleleri böylesine denetimsiz tutmak istemedeki inatçılığı çok normal karşılamak da mümkün değil. <br/>Bu ihalelerde halkın parası harcanacak ama halk bu paraların nasıl harcandığını öğrenemeyecek. <br/>Avrupa Birliği’nin, bu ihaleleri denetlemekle görevli kurulun ve TÜSİAD’ın karşı çıkmasına rağmen iktidar bu yasayı hazırlayıp Çankaya’ya göndermekte kararlı davranıyor. <br/>Şimdi bu yasanın çıkmasını önleyebilecek tek merci var. <br/>Cumhurbaşkanı Abdullah Gül. <br/>Eğer Cumhurbaşkanı Gül yasayı onaylarsa, bu yasa yürürlüğe girecek ve paralar denetimsiz harcanacak. <br/>İstedikleri gibi ihale yapacaklar, ihaleleri istedikleri gibi iptal edecekler. <br/>Avrupa’yla ilişkileri zora sokacaklar. <br/>Cumhurbaşkanı Gül’ün bu yasayı iptal edeceğini ummak istiyor insan. <br/>O da iptal etmezse, paralarımız “ihale” olup uçacak çünkü.</div>

Kaynak: [taraf.com.tr](http://www.taraf.com.tr:80/makale/2830.htm), [web.archive.org (arşiv bağlantısı)](http://web.archive.org/web/20100428042031/http://www.taraf.com.tr:80/makale/2830.htm)
