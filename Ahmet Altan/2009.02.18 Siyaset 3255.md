# Siyaset

*Ahmet Altan 18.02.2009*

<div class="yazi">Siz, bu siyasetçilerin nasıl insanlar olduklarını anlayabiliyor musunuz? <br/>Doğrusu, ben pek anlayamıyorum. <br/>Bu nasıl bir “hizmet aşkıdır” ki insan bu aşk için boylu boyunca çamurlara gömülebilsin? <br/>Ankara’da AKP, İstanbul’da CHP koltuk kasırgalarından geçiyorlar. <br/>Keçiören’in AKP’li Belediye Başkanı ve önümüzdeki seçim için de aynı koltuğun adayı olan siyasetçi önceki geceyarısı aniden adaylıktan çekildi. <br/>Sonra televizyon kameraları önünde ve sulusepken ağlayan iriyarı adamların eşliğinde bir gösteri yaptı. <br/>Ardından “bağımsız aday” olacağını açıkladı. <br/>Ve, “adaylık başvurusuna on dakika kala” bağımsız adaylıktan da vazgeçti. <br/>Niye oldu bu tuhaflıklar? <br/>Söylentilere göre, belediye başkanının “partidaş” rakipleri, onun “çok özel” bir kasetini bulmuşlar. <br/>Bu kasetle onu partinin adaylığından çekilmeye zorlamışlar. <br/>Mecburen AKP adayı olmaktan vazgeçmiş. <br/>Herhalde, “bağımsız aday” olmaktan da son anda aynı “şantajla” döndürmüşlerdir. <br/>Biz, Keçiören’le ilgili daha önce çok haber yaptık. <br/>Orası karışık bir yer. <br/>Adaylıktan çekilen belediye başkanının görev yaptığı dönemde, Keçiören’de insanlara “mafyavari” baskılar yapıldığına dair tanıklar var. <br/>Ama bu baskı iddiaları, dövülen adamlar, patlayan silahlar AKP yönetimini hiç etkilemedi. <br/>Aynı adamı aday gösterdiler. <br/>Ama bir “özel” kaset onlar için bütün o baskılardan daha “caydırıcı” olabildi. <br/>Bütün bu baskılar, şantajlar, belden aşağı vurmalar ne için? <br/>“Halka hizmet” için. <br/>Halka hizmet etmeyi seven bu kadar çok adam varken, bu halk niye bu kadar kötü durumda peki? <br/>Siyasetçilerin bu halk sevgisinde insanı ürperten bir şeyler var. <br/>İçini bulandıran bir şeyler. <br/>AKP Ankara’da utanca batarken, ana muhalefet CHP de İstanbul’da kendini utandıracak olaylarla sarsılıyor. <br/>Sistemin bozukluğu yerine “bireysel yolsuzlukları” siyasetinin hedefi yapan CHP’nin tepe yöneticilerinden birinin İstanbul’da yolsuzluğa bulaştığı <i>Vatan</i> gazetesi tarafından açıklandı. <br/>Bir arsa yolsuzluğunda hazırlanmış bir protokolü, gazete manşetinden yayınladı. <br/>Bu yetmedi. <br/>CHP İl Başkanı, aday listeleri yüzünden genel merkeziyle kapıştı. <br/>İstifa etti. <br/>Ardından istifasını geri aldı. <br/>Ne oluyor? <br/>Halka hizmet etmeye çalışıyorlar. <br/>Halka hizmetin böyle “kirli” bir şey olması garip değil mi? <br/>Hizmet dediğiniz sanki daha temiz olmalı. <br/>Ama olmuyor işte. <br/>“Halka hizmet” için halkın başına geçmenin, bu insanlarda yarattığı bir göz kararması var. <br/>O “hizmet” için her şeyi yapabiliyorlar. <br/>Bu sadece Türkiye’de böyle değil, dünyanın birçok yerinde de siyaset demek biraz kirlenmek demek oluyor. <br/>Seçimler yaklaştıkça kirler de kabarıyor. <br/>Kendisine “hizmet” etmek için olmadık işler yapan bu adamları halk da uzaktan öyle seyrediyor. <br/>Belki biraz eğleniyor da. <br/>Siyaset, sirk gibi bir şey oluyor seçimlere yaklaştıkça <br/>Peki, bu sirkten kim galip çıkacak? <br/>Bu itiş kakış, iftira, dövüş, şantaj, yolsuzluk sonucunda koltuğa kim oturacak, oyları kim alacak? <br/>Bugün bizim gazeteye gelen dünyanın en büyük gazetelerinden Japon Gazetesi <i>Asahi Şimbun</i>’un Ortadoğu büro şefi de aynı soruyu sordu. <br/>“Bilmiyorum” dedim, “ben bu seçim tahminlerinden pek anlamam.” <br/>Bu işten anlayanlar, AKP’nin Ankara’da işinin çok zor olduğunu söylüyorlar. <br/>Biliyorsunuz AKP’nin Ankara Belediye Başkanı Melih Gökçek, MHP kökenli. <br/>MHP’den de oy alıyordu. <br/>Şimdi MHP de kuvvetli bir aday çıkarınca AKP zorlanmaya başlamış. <br/>Gökçek gibi MHP kökenli olan Keçiören Belediye Başkanı da adaylıktan çekilince ve çekilmesinin acısını Gökçek’ten çıkaracağı öngörülünce, Ankara’da CHP’li Karayalçın’ın şansının çok arttığı da söyleniyor. <br/>Benim hiçbir zaman çok fazla ilgimi çekmeyen bütün bu karmaşa ne için yaşanıyor? <br/>Halka hizmet için. <br/>Şantaj da halk için, kavga da halk için, yolsuzluk da halk için. <br/>Bunlar ya “halk” dediklerinde başka bir şey söylemek istiyorlar, ya “hizmet” dediklerinde. <br/>“Avrupa’nın en fakir ülkesi olmak” için bu kadar “hizmet” fazla çünkü.</div>

Kaynak: [taraf.com.tr](http://www.taraf.com.tr:80/makale/4075.htm), [web.archive.org (arşiv bağlantısı)](http://web.archive.org/web/20100428083010/http://www.taraf.com.tr:80/makale/4075.htm)
