# Bunu anlatın

*Ahmet Altan 15.11.2012*

<div class="yazi"><p>Askerî vesayeti gerilettik.</p>
<p>Kemalist baskıyı kırdık.</p>
<p>Ekonomimiz iyi.</p>
<p>Cari açık azalıyor, ihracat artıyor, kredi notumuz yükseliyor.<br/><br/><b>“Demokratik bir anayasaya”</b> ve <b>“Apo’yla da görüşmek dâhil her türlü barış aranmasına”</b> referandumda yüzde 58 oranında destek vermiş bir toplumumuz var.</p>
<p>Avrupa Birliği’ne üye olmaya, Avrupa’nın kriterlerini uygulamaya, sistemi demokratikleştirmeye söz vererek yüzde 50 oy almış bir hükümet on yıldır iktidarda.</p>
<p>Bütün bu gelişmelerden sonra bizim dünyanın en huzurlu ve mutlu toplumlardan biri olmamız gerekmiyor mu?</p>
<p>Biz neden iğneli fıçılarda çalkalanıyoruz peki?</p>
<p>Neden bir günde 64 insanın canını kaybettiği bir iç savaşı sürdürüyoruz, neden binlerce insan açlık grevinde, neden <b>“idam sehpaları”</b> kurmaktan bahsediyoruz, neden Avrupa Birliği yolundan ayrılıyoruz, neden Suriye iç savaşına Rus resmî ajansının “<b>Türkiye El Kaide ile işbirliği yapıyor”</b> suçlamalarına muhatap olacak kadar boğazımıza kadar battık, neden AKP gazeteleri 28 Şubat andıçlarının aynısını gerçekleştiriyor, neden Uludere katliamının faillerini ortaya çıkarmıyoruz, neden Başbakan köşe yazarlarını işten attırmak için açıkça uğraşıyor?</p>
<p>Bana bunların cevabını, içinde <b>“Çankaya ve başkanlık”</b> sözcüklerinin geçmediği bir cümleyle verebilir misiniz?</p>
<p>Başbakan Erdoğan’ın <b>“başkanlık hayalleri”</b> olmasaydı biz bunları yaşayacak mıydık?<br/><br/><b>“Yaşayacaktık”</b> derseniz, neden yaşayacaktık?</p>
<p>Neden Avrupa Birliği kriterlerini terk etmek zorunda kalacaktık?</p>
<p>Bugün <b>“iç savaşın”</b> ve açlık grevlerinin en önemli nedeni olarak gözüken <b>“anadilde eğitimi”</b>, geçenlerde Eser Karakaş’ın çok açık biçimde anlattığı gibi, taraf olduğumuz bir uluslararası anlaşmadaki çekincemizi kaldırarak çözmek mümkünken, barış yolundaki engeli kaldırmak böylesine kolayken neden bunu yapmıyoruz?</p>
<p>Başbakan, <b>“Apo’yla görüşüyoruz”</b> dediğinde yüzde 58 oranında <b>“evet”</b> oyuyla <b>“görüş” </b>diyen bu toplum bir yılda aklını mı yitirdi, her türlü barışa karşı mı çıkıyor?<br/><br/><b>“Toplumun barış istemediğini, çözüme karşı olduğunu”</b> söyleyenler bu inançlarını neye dayandırıyor?</p>
<p>Ortada <b>“toplumun barıştan yana olduğunu”</b> gösteren çok somut bir referandum sonucu var.<br/><br/><b>“Toplum barış istemiyor”</b> diyenlerin elinde ne var?</p>
<p>Başbakan Erdoğan’ın siyasetini gazetecilere <b>“yapılacak iyi işleri saklamak için kötü işler yapıyor”</b> diye açıklayan AKP yöneticileri, bu halkın çocuk kandırır gibi kandırılacak bir ahmak olduğuna ve sadece <b>“kötü işler”</b> yapılmasını istediğine hangi araştırmalara, hangi kanıtlara dayanarak karar verdiler?</p>
<p>AKP, Avrupa Birliği yolunda yürürken seçmeninden bir itiraz mı geldi?</p>
<p>Bu parti, oylarını AB yolunda yürürken sürekli arttırmadı mı?</p>
<p>İktidar, AB uyum yasalarını çıkartırken bu ülke çok daha huzurlu değil miydi?</p>
<p>Askerî vesayetin ağır baskısı altında bile Avrupa Birliği için büyük adımlar atılırken, askerî vesayet kalktıktan sonra AB yolunda yürümemize kim engel oluyor?</p>
<p>Toplum aniden baskıcı bir Ortadoğu cumhuriyeti olmamız gerektiğine mi inandı?</p>
<p>Demokrasi yolundaki tarihî bir dönüşümün itici gücü olan AKP seçmeni, birdenbire <b>“faşizm gelsin”</b> tezahüratlarına mı başladı?</p>
<p>Peki, aynı tabanın içinden gelen, AKP’nin kurucusu olan Cumhurbaşkanı Gül neden <b>“AB yolunda kalmalıyız”</b> diye açıklamalar yaparak hükümeti uyarıyor?</p>
<p>Cumhurbaşkanı Gül ile Başbakan Erdoğan arasındaki AB konusunda ortaya çıkan fikir ayrılığı Gül’ün bu topluma yabancı olmasından mı geliyor?</p>
<p>Niye Cumhurbaşkanı sürekli olarak <b>“özgürlük”</b> uyarısı yapıyor?</p>
<p>Politikaya daha dün başladığı, AKP tabanını hiç tanımadığı için mi?</p>
<p>28 Şubat andıçlarının aynen tekrarlandığı ve bizzat Başbakan’ın andıççıları açıkça desteklediği bir dönemde, Cumhurbaşkanı Gül <b>“28 Şubat andıççılığının”</b> çok faydalı bir iş olduğu görüşünü neden benimsemiyor?<br/><br/><b>“İyi işler yapmak için kötü işler yapmak gerektiğini”</b> kavrayamadığı için mi?</p>
<p>Yoksa AKP’nin 28 Şubat’ının Türkiye’yi bir felakete götüreceğini ve ileride bu 28 Şubat’ın sorumlularının da aynen askerî 28 Şubatçılar gibi yargılanacağını gördüğünden mi?</p>
<p>Kendimizi kandırmanın, gerçekleri görmemek için böylesine uğraşmanın bir faydası yok. </p>
<p>Hiç yaşamamız mümkün olan bir kaosu sadece <b>“başkanlık ve Çankaya”</b> için yaşıyoruz.</p>
<p>Bunları yaşamamak mümkündü, hâlâ da mümkün.</p>
<p>Ama işler gittikçe zorlaşıyor, ben yazıyı yazarken, daha kısa bir süre önce <b>“Erdoğan’ın Kürt sorununu çözeceğinden ümitle söz eden”</b> Leyla Zana da Meclis’te açlık grevine başladı.</p>
<p>Eğer bu <b>“savaş, idam, baskı, andıç”</b> aşkı böyle hastalıklı bir biçimde sürerse, geri dönüşü olmayan bir yola girecek Türkiye.</p>
<p>O yoldan dönülsün diye elimizden geldiğince bağırıyoruz.</p>
<p>Erdoğan’ın her yaptığı anlamsız çıkışa bir bahane bulmaya çalışanları uyarmaya çabalıyoruz, böyle giderse çok geç olacak.</p>
<p>Biliyorsunuz değil mi, o koca atı kalenin önünde gören Truvalıları <b>“o atı içeri almayın”</b> diye uyaranlar olmuştu.</p>
<p>Dinlemediler.</p>
<p>İsterseniz bir daha düşünün şu yaşadıklarımızı.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-bunu-anlatin.htm), [web.archive.org (arşiv bağlantısı)](http://web.archive.org/web/20131029204925/http://www.taraf.com.tr/ahmet-altan/makale-bunu-anlatin.htm)
