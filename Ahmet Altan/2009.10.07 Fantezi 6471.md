# Fantezi

*Ahmet Altan 07.10.2009*

<div class="taraf_structure_2col_1zq">
<div class="margen_n">



 <p>Önceki gün yazıyı yazmadan önce bizim çocuklara, “liderlerin birlikte Ceylan’ın evine gidip başsağlığı dilemesi” konusunda ne düşündüklerini sordum. <br/><br/>Hepsi, “bunun harikulade bir jest olacağını, böyle bir şeyin gerçekleşmesi halinde Türkiye’nin çok rahatlayacağını” söylediler. <br/><br/>Ama bunu söylerken “umutsuz” bir tını vardı seslerinde. <br/><br/>Aralarından biri asıl düşüncelerini açıkladı. <br/><br/>“Bu, bir fantezi” dedi. <br/><br/>“Niye?” <br/><br/>“Çünkü asla böyle bir şey yapmazlar.” <br/><br/>Büyük bir ihtimalle onlar haklıydılar ve hâlâ da haklılar. <br/><br/>Ülkenin siyasetine baktığınızda, bu siyasetin “çerçevesini” gerçekçi bir bakışla değerlendirdiğinizde, bizim siyasetçilerin böyle bir jesti yapmaları fikri “fantezi” olarak gözüküyor. <br/><br/>Gençliğimde bir zekâ testine rastlamıştım. <br/><br/>Birbirine paralel üçer üçer yerleştirilmiş dokuz noktayı elinizi kaldırmadan çizeceğiniz dört çizgiyle birleştirmenizi istiyordu. <br/><br/>Ne kadar denerseniz deneyin o dokuz noktayı elinizi kaldırmadan dört çizgiyle birleştiremiyordunuz. <br/><br/>Birleştirmenin tek bir yolu vardı. <br/><br/>Çizdiğiniz çizgi, bir noktada “çerçevenin” dışına çıkarsa dokuz noktayı birleştirebiliyordunuz. <br/><br/>Testte, “çerçevenin dışına çıkılamaz” diye bir kural yoktu. <br/><br/>Ama o çerçevenin varlığı, insanlarda “bunun dışına çıkmamalıyım” düşüncesi uyandırıyordu. <br/><br/>Halbuki çözüm çerçevenin dışındaydı. <br/><br/>Eğer bugün Türkiye’deki sorunların çözümlerini, devletin ve bizim siyasetçilerin çizdiği “çerçevenin” içinde ararsanız, çözümü bulamazsınız. <br/><br/>Çünkü o çerçeve “sorunların çözülmemesi” için çizilmiş. <br/><br/>Bizim siyasetçiler de genellikle “çerçeveyi” aşabilecek düzeyde değiller. <br/><br/>Başbakan Erdoğan’ın, geçen gün yaptığı konuşmada sadece “çerçevenin” dışında kalmış insanların isimlerini söylemesi bile büyük yankı ve hayranlık uyandırdı. <br/><br/>Çerçevenin dışına çıkılması alıştığımız bir davranış ve konuşma biçimi değil çünkü. <br/><br/>Ünlü “gordion” düğümünü bilirsiniz. <br/><br/>Bu “düğümü” çözenin dünyanın hâkimi olacağı söylenirdi. <br/><br/>Ama kimse düğümü çözemezdi, çözülebilecek bir düğüm değildi. <br/><br/>Büyük İskender geldi, düğüme baktı, kılıcını çekip düğümü kesti. <br/><br/>Efsaneyi de doğrulayıp dünyanın önemli bir kısmını fethetti. <br/><br/>Karşılaştığı sorunu, herkesin bildiğinden değişik bir yöntemle çözebildiği için “büyük” lakabını almıştı zaten. <br/><br/>Kristof Kolomb da, asla dik durmayan yuvarlak kıçlı yumurtayı kırıp masanın üstüne dimdik koymuştu. <br/><br/>Onun çözümü de unutulmadı. <br/><br/>Alışılmışın çözemediği sorunları, alışılmamış davranışlarla çözebilirsiniz ancak. <br/><br/>Kılıcı çekip düğümü keser, yumurtayı kırıp kıçının üstüne oturtursunuz. <br/><br/>Tabii, bunu yapabilmek için cesaret ve zekâ gerekiyor. <br/><br/>Ceylan’ın ailesini ziyaret edip başsağlığı dilemek, belki “çerçevenin” dışında bir davranış ama büyük bir zekâ ve cesaret de gerektirmiyor. <br/><br/>O, bu ülkenin bir kızı. <br/><br/>Bir mermiyle öldürülmüş. <br/><br/>Bu ölümden devletin sorumlu olma ihtimali çok yüksek. <br/><br/>Neden bir başbakan, kendi ülkesinin öldürülmüş bir çocuğuna sahip çıkamaz, neden onun ailesine başsağlığına gidemez? <br/><br/>Bu kız, bir çatışmada ölmedi, ağaçtan yaprak keserken karnından vuruldu. <br/><br/>Ailesine başsağlığı dilemenin nasıl bir tehlikesi var? <br/><br/>Bir başbakan, böyle bir durumda bu başsağlığını dilemekten niye korkar? <br/><br/>Kongrede o muhteşem konuşmayı yapan cesur adamla, Ceylan’ın ailesini ziyaret etmekten, ziyaret etmeyi bırakın ailesine bir telefon edip başsağlığı dilemekten korkan adam aynı adam mı? <br/><br/>O kongre konuşması “çerçevenin” dışına çıkmıştı. <br/><br/>Diğer liderleri arayıp böyle bir başsağlığı ziyaretine davet etmek de, “çerçevenin” dışına çıkmaktır. <br/><br/>Ama çerçevenin dışına çıkmadan, çözümsüzlük için çizilmiş o çerçevenin içinde kalarak sorunları nasıl çözeceksiniz? <br/><br/>“Ben, Kürt meselesini çözeceğim” diyen cesaretle, “ben Ceylan’ın ailesine başsağlığı dilemekten korkarım” diyen ürkekliğin yarattığı tezat, tarihî bir açılımın ihtiyaç duyduğu o “güvenin” pek bulunmadığını göstermez mi? <br/><br/>Bir ülke, üç siyasetçinin, öldürülmüş bir kız çocuğunun ailesine ortaklaşa başsağlığı dilemesini “fantezi” olarak görecek bir zavallılığın içine hapsolmuşsa, bu ülke sorunlarını nasıl çözüme kavuşturur? <br/><br/>İnsani jestleri, “fantezi” olmaktan çıkarmak gerekmez mi? <br/><br/>Bana sorarsanız, bu ülkedeki bütün sorunların temelinde, en insani davranışları bile “fantezi” gören bu dar çerçevenin içine hapsolmuşluk var. <br/><br/>Biri bu çerçevenin dışına çıkmalı, biri kılıcını çekip “gordionu” kesmeli. <br/><br/>“Büyüklük” ancak böyle mümkün ve “küçük” olarak da düğümler çözülmüyor.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7813.htm), [web.archive.org (arşiv bağlantısı)](http://web.archive.org/web/20091217135731/http://taraf.com.tr:80/makale/7813.htm)
