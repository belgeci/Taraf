# İşte size medya...

*Ahmet Altan 12.02.2009*

<div class="yazi">Bunun için biz <i>Taraf</i> yaşasın diye bu kadar uğraşıyoruz.<i> <br/>Taraf</i> gazetesinin olmadığı bir Türkiye’de “gerçeklerin” nasıl saklandığını anlayabilmek için dünkü gazetelere bir bakın. <br/>Ülkenin en büyük holdinglerinden ve medya gruplarından birinin patronu, şu anda Ergenekon sanığı olan Jandarma İstihbarat Dairesi başkanı ile bir görüşme yapıyor. <br/>Üstelik “Jandarma” ile yaptığı “tek” konuşma değil bu. <br/>Bu konuşmalarda, iş sorunlarını anlatıyor. <br/>O sırada bir darbe hazırlığı içinde olan Jandarma Komutanı’nın arzusu doğrultusunda “milli” yayınlar yapacağına söz veriyor. <br/>Gazetelerinin ve televizyonunun onların istediği yayını yapmaya devam edeceğini söylüyor. <br/>Jandarma İstihbarat, “konuğunun” bütün konuşmasını kayda alıyor ve bir yazılı metin haline getiriyor. <br/>Biz bu konuşma metnini aynen yayınlıyoruz. <br/>Peki, dün Türkiye’deki gazeteleri okuyanlar, bu olayla ilgili bir habere rastlıyor mu? <br/>Hayır, rastlamıyor. <br/>Bu ülkenin siyasi ve ekonomik temelini oluşturan çarpıklıkları böylesine açıkça sergileyen bir konuşma “haber” değil mi? <br/>Yeryüzünün herhangi bir yerinde bunu “haber” saymayacak bir tek ciddi gazete bulunabilir mi? <br/>Gazeteler, sistemin içyüzünü okuyucularından saklamak için ellerinden geleni yapıyorlar. <br/>Sadece, aralarına başkalarının da katılacağını ümit ettiğim dürüst yazarlar bu konuya el atıp yazıyorlar. <br/>Ama gazete yönetimleri haberi okuyucularından saklıyorlar. <br/>Hatta daha ileri gidenleri var.<i> <br/>Hürriyet</i> Genel Yayın Müdürü, Ertuğrul Özkök, bu “haberin” haber sayılmaması gerektiğini ima eden bir yazı bile kaleme alıyor. <br/>“Gazeteciliği ‘Ergenekon davasından’, oradan buradan sızdırılan ‘ortam dinlemelerinin’ sorgusuz sualsiz nakledilmesinden ibaret sananlar, bu yazıyı dikkatle okumalılar.” <br/>Böyle başlıyor yazısına. <br/>Ve, “medya patronu ile jandarma istihbarat başkanı arasındaki” konuşmanın yayınlandığı gün Türk basınında iki önemli gazetecilik olayının yaşandığını söylüyor. <br/>Biri, Türkiye İstatistik Kurumu’nun yayınladığı “büyüme” rakamlarının yanlış olduğunu ortaya çıkaran <i>Referans</i> gazetesinin haberi. <br/>Bence de çok önemli bir gazetecilik bu. <br/>İkincisi de <i>Kanal D</i> ve <i>Star TV</i>’nin ortaklaşa düzenledikleri bir kampanya ile Gazze için 4,5 milyon lira toplaması. <br/>Bu da önemli bir çaba. <br/>Özkök’ün yazısı şöyle bitiyor: <br/>“İyi ki bağımsız medya var. İyi ki güvenilir gazeteciler var, iyi ki uzman gazeteciler var.” <br/>Bu yazıdan anlıyoruz ki “medya patronu” haberini Özkök “haber” saymıyor. <br/>Derdim Ertuğrul’la değil. <br/>Türkiye’nin medyası, bazen aralarına gerçek gazeteciler karışsa da genellikle “sistemin özünü ortaya çıkaran haberleri” haber saymayacak insanları “yönetici” yapacak biçimde “dizayn” edilmiş. <br/>Bütün gazetelerin bu haberi birinci sayfalarına taşımamaktaki ortaklıkları bunun böyle olduğunu zaten gösteriyor. <br/>Çünkü bu ülkede medya, “gerçeği” göstermek için değil saklamak için var. <br/>Bu ülkedeki medyanın önemli bir bölümünün öyle karmaşık ilişkileri, öylesine çıkar hesapları var ki yeryüzünün her yerinde haber olacak haberler, onların çıkar ağlarına takılıp gazetelere giremiyor. <br/>Taraf gazetesi olmasa Türkiye Karamehmet olayındaki garip ilişkileri hiç bir zaman öğrenemeyecek. <br/>Zaten bu yüzden <i>Taraf</i>’a böylesine saldırıyorlar. <br/>Seçtikleri hedef kendileri açısından çok doğru. <br/>Biz onların kurduğu ve yıllardır sürdürdüğü “oyunu” bozuyoruz çünkü. <br/>Üstelik Karamehmet olayında korkunç bir “dinleme” skandalının da ipuçları var. <br/>Jandarma’nın “dinlemeden” sorumlu istihbarat albayı, Karamehmet’in sahibi olduğu Turkcell şirketine “yardımlarından” dolayı teşekkür ediyor. <br/>Bugün bizim gazetede görüşlerini okuyacağınız, Meclis Telekulak Komisyonu’nun AKP’li üyesi Ayhan Sefer Üstün, “Levent Ersöz’de 2500 yasadışı dinlemenin kayıtları çıktı,” diyor. <br/>Bu “2500” yasadışı dinleme nasıl yapıldı? <br/>Yasadışı demek, yargıç kararı olmadan dinleme yapmak demek. <br/>Bunun için “yasadışı” bir yardım gerek. <br/>“Turkcell’e teşekkürle” bu gerçeği yan yana koyduğunuzda fevkalade kuşkulu bir durumla karşılaşıyorsunuz. <br/>Üstün de, “bu şirketin lisansının” iptal edilme ihtimalinden söz ediyor bu nedenle. <br/>Ergenekon sanıklarının “yasalara uygun” olarak dinlenmesine bile karşı çıkan “Ergenekonperest medya”, bu yasadışı dinlemeleri nedense bir sorun olarak görmüyor. <br/>Sorun da değil, haber de değil bu onlara göre. <br/>Çünkü darbe hazırlığı yapan Jandarma Komutanına bağlı jandarma istihbaratının, bir medya ve telefon şirketi patronuyla işbirliği yapması sistemin “özünü” açığa çıkarıyor. <br/>Onlar da bu gizli kalsın istiyor. <br/>İşte Türkiye’de gazetecilik denen şey bu. <br/>Ve, biz böyle bir gazetecilikten hoşlanmıyoruz. <br/>Bu nedenle <i>Taraf</i> yaşasın diye böyle uğraşıyoruz. <br/>Bu halk artık daha fazla kandırılmasın diye.</div>

Kaynak: [taraf.com.tr](http://www.taraf.com.tr:80/makale/3983.htm), [web.archive.org (arşiv bağlantısı)](http://web.archive.org/web/20100428082215/http://www.taraf.com.tr:80/makale/3983.htm)
