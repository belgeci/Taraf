# Çıldırma

*Ahmet Altan 22.08.2009*

<div class="taraf_structure_2col_1zq">
<div class="margen_n">



 <p>Bir keresinde Kıbrıs’ta iki grup sanırım bir haraç meselesinden dolayı bir kumarhanenin lobisinde silahlı bir çatışmaya girmişti. <br/><br/>Güvenlik kameraları da bu çatışmayı kaydetmişti. <br/><br/>Daha sonra o kayıtlar televizyonda yayınlandı, ben de orada seyrettim. <br/><br/>Kavga önce yumruk yumruğa bir dövüşle başladı. <br/><br/>Ardından silahlar çekildi. <br/><br/>Aralarından biri diğerini devirdi, elinde silahı vardı, altta kalan silahını çekmeye fırsat bulamamıştı. <br/><br/>Silahlı olan ateş edemedi. <br/><br/>Bir insanı öldürmeye hazır değildi sanırım. <br/><br/>Altta kalan sıyrılıp kurtuldu, silahı aldı ve kendini vuramayanı vurup öldürdü. <br/><br/>O sahneyi seyrederken bir kere daha anladım ki bir insanı öldürmek öyle kolay iş değildir. <br/><br/>Herkes insan öldüremez. <br/><br/>Eğer insan öldürmekten hoşlanan bir bozuklukla doğmadıysanız birilerini öldürmeye hazır hale gelebilmeniz için ciddi eğitimlerden geçmeniz gerekir. <br/><br/>Ve, öldürebilmek için “kutsal” nedenlere ihtiyaç duyarsınız. <br/><br/>Dünyanın her yanında “vatan” gibi “bayrak” gibi kavramların “kutsallaştırılması”, savaşa girip ölmeyi ve öldürmeyi göze alacak gençleri bunu yapmaya ikna etmek içindir. <br/><br/>Kendi doğanıza aykırı bir şekilde ölüme doğru yürümek ya da birini öldürmek ancak sizin “doğal yapınızın” bozulmasıyla mümkün olabilir. <br/><br/>Doğanın içimize yerleştirdiği içgüdüleri aşabilecek bir biçimde o “kutsal” değerler bilincimize ve bilinçaltımıza eğitimle yerleştirilir. <br/><br/>Bütün o marşlar, yüksek sesle bağırmalar, yeminler, hamasi söylevler insanın güdülerini uyuşturmak ve yeni bir “öldürme” bilincini zihnimize yerleştirmek içindir. <br/><br/>İnsanlar ancak içgüdüleri uyuşturulup, bilinçleri yeniden şekillendirildikten sonra savaşa gönderilirler. <br/><br/>Sonra çatışmalar başlar. <br/><br/>Her an ölüm tehlikesi içinde yaşamaya ve öldürmeye alışmaya koyulur insan. <br/><br/>Her çatışmayla, her öldürdüğü insanla yapısal bir değişiklik yerleşir içine. <br/><br/>Olduğundan başka birine dönüşür. <br/><br/>Yanında arkadaşları öldüğünde hırsı, öfkesi, intikam duygusu bilenir, öldürme isteği artar. <br/><br/>Ve öldürür. <br/><br/>Artık o başka biridir. <br/><br/>Ölümle ve hayatla ilişkisi tümüyle değişmiştir. <br/><br/>Öldürmek onun “doğal” bir parçası haline gelmiştir. <br/><br/>Savaşta olduğu sürece bu “yeni benlik” onun kurtarıcısıdır, “düşmanını” gördüğünde tetiği çekmekte bir an bile tereddüt etmez. <br/><br/>Tetiğe basar ve öldürür. <br/><br/>Her öldürdüğünde kutlanır, beğenilir, övülür. <br/><br/>Öldürmeye alıştırdığınız, öldürmeyi onun “doğal benliği” haline getirdiğiniz genç adamı bir gün terhis eder ve sıradan hayatına geri gönderirsiniz. <br/><br/>Ve dersiniz ki “artık öldürmek yasak.” <br/><br/>Bir kere daha değişmesini, kendisine öğretilen “öldürme” isteğini unutmasını, sahip olduğu yeni içgüdüleri terk etmesini istersiniz. <br/><br/>İşte orada sorun çıkar. <br/><br/>O genç insanlar bu kadar kısa sürede bu kadar çok “kişilik” değişimini taşımakta zorlanırlar. <br/><br/>Şiddete, ölüme, öldürmeye alıştırılmış bünyeleri, “adam öldürmenin” korkunç bir suç kabul edildiği bu “yeni” ortama alışmakta güçlük çeker. <br/><br/>“Öldürmenin çok iyi olduğunu” öğrettiğiniz insanlara “öldürmenin çok kötü bir şey olduğunu” öğretmek sanıldığı kadar kolay değildir, üstelik “öldürmeye” alıştırmak için uzmanlar tarafından uzun süre eğitilen biriyle, “öldürmemeye” alıştırmak için kimse uğraşmaz. <br/><br/>Bu yüzden, savaşa katışmış birçok genç insan ruhen yaralı olarak devam eder hayatına. <br/><br/>Onların bir kısmı “kimliklerini” yeniden değiştirmeyi beceremez. <br/><br/>Amerika, bu sakatlıkları Vietnam savaşından sonra çok yaşadı. <br/><br/>Savaşa katılan Amerikalı gençlerin çoğu yaşadıkları “savaş travmasını” atlatamadı. <br/><br/>“Savaşın kötülüğünün” savaşla birlikte bitmediğini Amerikalılar Vietnam savaşından sonra çok daha iyi öğrendiler. <br/><br/>Şimdi bu korkunç gerçeği öğrenme sırası bizde gibi gözüküyor. <br/><br/>Genç insanları savaşa gönderiyoruz sonra onları hayatın içine salıveriyoruz. <br/><br/>Tanrının en büyük iki gücünden biri yaratmak, biri yok etmektir ve savaşa girmiş biri, “bir insanı yok etmek” gibi tanrısal bir gücü alabildiğine kullanmaya alıştıktan sonra sıradan bir hayata öyle kolayından ayak uyduramaz, eski günleri anar, bundan dolayı saygı görmek ister, saygı görmezse öfkelenir. <br/><br/>Önceki gün Zonguldak’taki bir köyde altı kişiyi öldüren o genç adamın da askerliğini savaş bölgesinde yaptığı ortaya çıktı. <br/><br/>Kahvedeki arkadaşlarına hep savaşı anlatırmış. <br/><br/>Altı kişiyi de savaşı hatırlatan bir vahşetle öldürmüş zaten, pusu kurmuş, takip etmiş, ev basmış. <br/><br/>Savaşı övenlere, savaşın devam etmesini isteyenlere rastlıyoruz. <br/><br/>O küçük köyde yaşananlara bir baksınlar. <br/><br/>Belki “savaşı” savunmanın hayattaki gerçek karşılığının ne olduğunu daha iyi anlarlar.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/6964.htm), [web.archive.org (arşiv bağlantısı)](http://web.archive.org/web/20090918095206/http://taraf.com.tr:80/makale/6964.htm)
