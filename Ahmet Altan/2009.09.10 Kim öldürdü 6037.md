# Kim öldürdü?

*Ahmet Altan 10.09.2009*

<div class="taraf_structure_2col_1zq">
<div class="margen_n">



 <p>İnsanlık, yaratıldığından beri doğayla başa çıkmaya çalışır. <br/><br/>Uygarlık, doğanın şiddetine mağlup olmamayı öğrenmek demektir zaten. <br/><br/>Deprem gelir, yıkar. <br/><br/>Sen yıkılmayacak bina yapmayı öğrenirsin. <br/><br/>Sel gelir boğar. <br/><br/>Sen, bentler, barajlar yaparak seli durduracak çareler bulmayı öğrenirsin. <br/><br/>Ya da öğrenmez, aldırmaz, insanları ölüme teslim edersin. <br/><br/>Meteoroloji, günlerden beri çok şiddetli yağışların geleceğini söylüyordu. <br/><br/>Aldırmadık. <br/><br/>Yağışlar geldi, Trakya’yı vurdu, yedi kişi öldü. <br/><br/>Meteoroloji, ertesi gün yağışların İstanbul’a geleceğini söyledi. <br/><br/>Trakya’da yaşananlar, İstanbul’da neler yaşanacağını göstermişti. <br/><br/>Gene aldırmadık. <br/><br/>Sabaha karşı sel geldi ve İstanbul’da yirmi dört kişi öldü. <br/><br/>Doğal afet mi öldürmüş oldu şimdi bu insanları? <br/><br/>Seksen yıldır görülmemiş şiddette yağmurlar yağmış. <br/><br/>Yağmurun çok şiddetli yağdığı anlaşılıyor, tamam. <br/><br/>Peki, biz ne yaptık bu yağmurlara karşı? <br/><br/>Ne tedbir aldık? <br/><br/>Hiç. <br/><br/>Bu sadece bugünün işi değil. <br/><br/>Dün İkitelli’de taşan Ayamama Deresi on dört yıl önce de taşmıştı. <br/><br/>Üstüne beton dökmüşler. <br/><br/>Derenin üstündeki beton zemine de matbaalar, TIR parkları yapmışlar. <br/><br/>Dere, o beton zemine rağmen taştı. <br/><br/>Daha önce, bu betonun yeterli olmayacağını söyleyen hiç uzman çıkmadı mı? <br/><br/>Bu kadar mı bilgisiz ve yetersiziz? <br/><br/>Diyelim ki hiçbir uzmanımız yok, peki Trakya’da yaşananlar bize hiç mi bir şey söylemedi? <br/><br/>Derenin çevresindeki TIR parklarını boşaltamaz mıydık? <br/><br/>O bölgedeki trafiği kesemez miydik? <br/><br/>İşyerlerini bir günlüğüne kapatamaz mıydık? <br/><br/>Hepsini yapabilirdik ama hiç birini yapmadık. <br/><br/>Çünkü biz bilime, akla, önleme inanmayız. <br/><br/>Ölecek olanlar “fakir insanlarsa” kimsenin kılı kıpırdamaz bu ülkede. <br/><br/>Devlet, yıllar öncesinden alması gereken önlemleri almamış. <br/><br/>Belediye hiç umursamamış. <br/><br/>Meteorolojinin uyarılarına aldırmamış, selin ortasında belediye otobüsleri duruyor, belediye uyarıları ciddiye almış olsa oraları boşaltır, kendi otobüs seferlerini de iptal ederdi. <br/><br/>Meteorolojiye inanmamışlar, Trakya’da olanları görmezden gelmişler. <br/><br/>Sadece devlet ve belediye de değil insanlara böyle vahşice davranan… <br/><br/>İşverenler de aynı insafsızlığı paylaşıyor. <br/><br/>Bir tekstil firması işçilerini penceresi, kapısı olmayan bir minibüse tıkıştırmış. <br/><br/>Minibüs selin ortasında kalınca, arabanın ön tarafında oturanlar kendilerini dışarı atmışlar ama arkadakiler çıkacak ne bir kapı, ne bir pencere bulmuşlar. <br/><br/>Yedi kadın o minibüsün içinde boğulmuş. <br/><br/>Bu insanların ölmemesi mümkün müydü? <br/><br/>Mümkündü. <br/><br/>O zavallı kurbanlar gelişmiş bir ülkenin vatandaşları olsalardı ölmeyeceklerdi. <br/><br/>Türkiye’de doğdukları için öldüler. <br/><br/>Aynı Güneydoğu’da ölüp duran çocuklarımız gibi yaşayabilecekken sadece bu ülkenin “seçkinlerinin” aldırmazlığı yüzünden ölüp duruyor insanlarımız. <br/><br/>Çünkü bizim devletimiz, sadece “devlet yöneticilerini” koruyabilmek için örgütlenmiş, sıradan insanlarına boşvermiş. <br/><br/>Ülkenin her yanında boş yere ölüyor insanlar. <br/><br/>Şiddetli bir yağmur yağınca Rize’de, Gümüşhane’de, Tekirdağ’da insanlar boğuluyor. <br/><br/>Deprem vuruyor, kötü yapılmış binalar çöküyor, binlerce insan can veriyor. <br/><br/>Hiç olmaması gereken bir savaş uzayıp gidiyor, evlere genç insanların tabutları gönderiliyor. <br/><br/>İnsanını böylesine öldüren bir devlet olur mu? <br/><br/>Bu ülkeyi yönetenlerin birinin kılına halel gelse hep beraber ayağa kalkarlar, önlem üzerine önlem alırlar ama sıra halka geldi mi başlarını çevirip bakmazlar bile. <br/><br/>Zaten bütün sloganları, bütün nutukları, bütün konuşmaları “devlet, vatan, bayrak” üstüne, siz insandan bahsedenine rastladınız mı hiç? <br/><br/>“Ülkeyi böldürmeyiz” diye atılan nutukların sayısı belli değil, üniformayı giyen, cüppeyi sırtına geçiren, bir partiye yönetici olan “yüce devlet” diye başlıyor nutuk atmaya, “yüce insan” lafını hiç duydunuz mu? <br/><br/>Bu ülkeyi seksen yıldan beri yönetenlerin nutuklarını bir tarasak, bir baksak, kaç kere “devlet” demişler, kaç kere “insan” demişler. <br/><br/>Devlete tapıyorlar. <br/><br/>İnsanları öldürüyorlar. <br/><br/>Bu ülkede insanlar “afetten” ölmüyor, “devletten” ölüyor. <br/><br/>Bizim “öldüren” bu devleti değiştirip, “yaşatan” bir devlet kurmamız gerekiyor, yoksa yağmurda, depremde, savaşta ölür dururuz.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7326.htm), [web.archive.org (arşiv bağlantısı)](http://web.archive.org/web/20090916180635/http://taraf.com.tr:80/makale/7326.htm)
