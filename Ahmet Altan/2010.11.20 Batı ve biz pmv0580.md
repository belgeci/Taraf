# Batı ve biz

*Ahmet Altan 20.11.2010*

<div class="yazi"><p>Lizbon’da tarihî bir toplantı başladı dün.</p>
<p>NATO zirvesi toplandı.</p>
<p>Bu zirvede sadece NATO’nun on yıllık geleceği değil, bizim açımızdan büyük önem taşıyan <b>“füze kalkanı”</b> meselesi de görüşülecek.</p>
<p>Füze kalkanının aslında İran’a karşı hazırlandığı ama bunun açıkça söylenmediği bilinen bir gerçek.</p>
<p>Rusya’yla dost olan NATO’nun şimdilik en büyük <b>“düşmanı”</b> İran.</p>
<p>Peki, İran’ın elindeki füzeler bütün Avrupa’yı tehdit ediyor mu?</p>
<p>İran’a karşı böyle kapsamlı silah yatırımları yapmak gerekiyor mu?</p>
<p>Ankara temsilcimiz Lale Kemal’in haber analizinde de okuyacaksınız, uzmanlar <b>“İran’ın Avrupa’yı vurabileceğine”</b> pek inanmıyor.</p>
<p>Bu <b>“kalkan”</b> projesinin de ekonomik kriz yaşayan Amerika’nın silah harcamalarını arttırmak için bulduğu bir <b>“kılıf”</b> olduğunu söylüyorlar.</p>
<p>Söyledikleri akla yakın geliyor.</p>
<p>İran’ın bütün Avrupa’yı ve NATO’yu tehdit edebildiğine ve Batı dünyasının ortaklaşa harekete geçmesine neden olacak kadar <b>“büyük”</b> bir düşman olduğuna inanmak güç.</p>
<p>Kürselleşme yayıldıkça dünyada <b>“düşman”</b> bulmak zorlaşıyor, silahçıların ise <b>“düşmana”</b> ihtiyacı var.</p>
<p>İran’ın gittikçe daha hızla boşalan <b>“düşman kontenjanını”</b> doldurmak için kullanıldığı kuşkusu da epeyce yaygın.</p>
<p>Bütün bu kuşkulara rağmen NATO beli ki bu <b>“kalkan”</b> projesini kabul edecek.</p>
<p>Ve, bu kalkanı İran’ın komşusu olan Türkiye’ye yerleştirecek.</p>
<p>Türkiye haklı olarak komşusuyla durduk yerde düşman olmak, İran’a karşı kullanılacak bir silaha ev sahipliği yapmak istemiyor.</p>
<p>Batı ise Türkiye’yi <b>“bizimle İran arasında bir seçim yap”</b> diye sıkıştırıyor.</p>
<p>Türkiye’yi böyle fütursuzca sıkıştırabilmeleri sadece Batı’nın gücünden kaynaklanmıyor bence, Türkiye’nin de yaptığı ciddi diplomatik hatalardan kaynaklanıyor.</p>
<p>Çünkü açıkça olmasa bile fısıltı halinde Türkiye’nin İran’a <b>“hakkaniyet arayışından”</b> ziyade <b>“dindaşlık gayretiyle”</b> sahip çıktığı yayılıyor.</p>
<p>Bizim diplomatik hamlelerimize baktığınızda bu iddia da o kadar havada kalmıyor.</p>
<p>Başbakan Erdoğan, İsrail’e karşı Gazze’deki çocuklara yapılan zulüm nedeniyle çok sert bir çıkış yaptı.</p>
<p>Haklıydı.</p>
<p>Ortadoğu’dan da, Batılı ülkelerin halklarından da destek aldı.</p>
<p>Ama Yahudi İsrail’e bütün ilişkileri kopartacak kadar sertçe karşı çıkan Ankara, ülkesinde katliamlar düzenleyen Sudan Devlet Başkanı’nı dost belleyip başına taç yaptı.</p>
<p>Sudan Devlet Başkanı’nı eleştirmedi.</p>
<p>Sudan’da öldürülen çocukların hesabını sormadı.</p>
<p>Müslüman Filistinli çocuklar için sızlayan vicdan, Müslüman devlet başkanının öldürdüğü Sudanlı çocuklar için kör oldu.</p>
<p>Aynı çifte standardı İran’a karşı da uyguladık.</p>
<p>Hıristiyan Batı’yı eleştirmekte çok cömertken Müslüman İran’daki insan hakları ihlalleri karşısında sus pus olduk.</p>
<p>Zina yaptığı iddiasıyla <b>“taşa tutularak öldürülmeye”</b> mahkûm edilen Sakine’ye bütün dünya sahip çıkarken biz sessiz kaldık.</p>
<p>İran’daki muhaliflerin susturulması bizi hiç ilgilendirmedi.</p>
<p>Adeta <b>“bize Müslümanlar adam öldürüyor dedirtemezsiniz”</b> diyen bir politika benimsedik.</p>
<p>Dışişleri Bakanı’nın <b>“Kudüs’te namaz kılacağız”</b> türünden tuhaf açıklamaları da bu politikaya tüy dikti.</p>
<p>Türkiye, Batı’yla kavgaya girdiğinde bunu gücüne güvenerek yapamaz, Batı daha güçlü çünkü, bunu ancak <b>“hakkaniyete”</b> sığınarak, <b>“haklılığın”</b> sözcüsü olarak yapar.</p>
<p>Türkiye’nin hükümeti ve dışişleri bakanı, olumsuzlukları eleştirirken <b>“dindaşlık”</b> gayretine girmiş bir görüntü vermese, yaptığı hamlelerin etkisi çok daha büyük olacağı gibi sonuç alması da çok daha kolay olur bence.</p>
<p>İran’a karşı gerçekleştirilen ve Batılı uzmanların bile <b>“kuşkuyla”</b> karşıladığı <b>“kalkan”</b> projesine karşı çıktığımızda, <b>“siz bunu dindaşlık gayretiyle yapıyorsunuz”</b> imaları karşısında böyle çaresiz kalmayız.</p>
<p>Bu kalkan projesinde bütün babalanmalarımıza rağmen galiba bizim bileğimizi bükecekler ve biz bu projeyi kabul edeceğiz.</p>
<p>İstemediğimiz bir şeyi kabul etmemizin tek suçlusu Batı olmayacak.</p>
<p>Kendi <b>“haklılığımızı”</b> sakatlayacak ve elimizdeki en büyük gücü bize kaybettirecek <b>“çifte standartlı”</b> diplomasimizin de bunda büyük payı bulunacak.</p>
<p>Sudanlı katillere, İran’ın demir yumruklu yöneticilerine sahip çıkmanın bedelini, istemediğimiz bir projeyi kabul edip Batılı silahçılara epeyce para kazandırarak ödeyeceğiz.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-bati-ve-biz.htm), [web.archive.org (arşiv bağlantısı)](http://web.archive.org/web/20101122130458/http://www.taraf.com.tr:80/ahmet-altan/makale-bati-ve-biz.htm)
