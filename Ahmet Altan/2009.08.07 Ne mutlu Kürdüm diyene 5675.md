# Ne mutlu Kürdüm diyene

*Ahmet Altan 07.08.2009*

<div class="taraf_structure_2col_1zq">
<div class="margen_n">



 <p>Deniz Baykal ile Devlet Bahçeli, barış girişimlerine karşı çıkıyorlar. <br/><br/>Devlet Bahçeli, “dağa çıkmaktan” söz edecek, Türkiye Cumhuriyeti Devleti İçişleri Bakanı ile görüşen gazetecileri “hain” ilan edecek kadar “abartılı ve çirkin” bir itirazı dile getiriyor. <br/><br/>Peki, bu iki “savaş kuşu” ne istiyor? <br/><br/>Savaş hep sürsün istiyorlar herhalde. <br/><br/>Politikalarını “milliyetçilik” temeline dayandırdıkları ve toplumsal bir projeleri olmadığı için onların politik varoluşları aslında toplumun sürekli bir gerginlik içinde yaşamasına bağlı. <br/><br/>Milliyetçiliğin yapısı itibariyle dokusunda taşıdığı “düşmanlık”, hiç bitmeyen bir “düşman” ihtiyacı yaratıyor. <br/><br/>Bizi tehdit eden ve bizi o tehdit etrafında birleştiren bir düşman lazım. <br/><br/>Bu “düşmanlık ve tehdit” milliyetçi partileri, hiçbir toplumsal öneri ortaya koymadan, hiçbir yaratıcılık göstermeden siyaset arenasında yaşatıyor. <br/><br/>Savaşı aslında bunun için istiyorlar. <br/><br/>Kendi siyasetçiliklerini devam ettirebilmek için. <br/><br/>Onlar hiçbir düşünce üretmeden “lider” kalabilsinler diye bırakın çocuklar ölsün. <br/><br/>Bu kadar bencil ve ilkel bir çıkış noktaları var. <br/><br/>Tabii, bunu açıkça söylemeyecek kadar bir akla da sahipler. <br/><br/>“Savaş hep sürsün” diyemediklerinden “PKK teslim olsun öyle barış yapılsın” demeye getiriyorlar. <br/><br/>Devlet, barış için hiç kimseyi “muhatap” almayacak, Kürtleri “ikinci sınıf vatandaş” konumuna düşüren şartları değiştirmeyecek ama PKK teslim olacak. <br/><br/>Önce şu soruyu sormak gerekiyor. <br/><br/>PKK niye teslim olsun? <br/><br/>Bu örgüt yenilmedi ki. <br/><br/>Hâlâ parası, silahı ve en önemlisi halk arasında kuvvetli bir desteği var. <br/><br/>Halk arasındaki desteği sürdüğü sürece de PKK’yı yenemezsiniz. <br/><br/>Yirmi beş yıl süren savaş bir yirmi beş yıl daha sürer. <br/><br/>Peki, PKK yenilmediyse niye Öcalan, PKK liderleri, DTP, Kürt aydınları barış isteyen bir tutum içinde? <br/><br/>PKK, yenilmedi ama yenemedi de... Yirmi beş yıl daha savaşsa PKK’nın da isteklerine silahla ulaşması mümkün değil. <br/><br/>PKK artık bunu biliyor. <br/><br/>Bu, bir nafile savaş. <br/><br/>Daha da önemlisi, dünya konjonktürü, Irak Kürdistanı’nda oluşan yeni Kürt devleti, Ortadoğu’nun yeniden biçimlenmesi, herkesi yeni politikalar ve stratejiler oluşturmaya zorluyor. <br/><br/>PKK biraz daha silahlı mücadele için ısrar eder, bölgedeki muhtemel huzuru ve barışı tehdit eder hale gelirse, dünya el birliğiyle PKK’yı kenara itecek. <br/><br/>Bu koşullar, PKK’yı zorluyor. <br/><br/>Ama, aynı koşullar devleti de zorluyor. <br/><br/>Dünya, PKK’nın silah bırakmasını istiyor ama Türkiye devletinin kendi vatandaşlarını dağa çıkmak zorunda bırakan tutumundan vazgeçmesini de istiyor. <br/><br/>PKK ne kadar sıkışık durumdaysa, devlet de o kadar sıkışık durumda. <br/><br/>İkisi de büyük bir baskı altında. <br/><br/>Üstelik Türküyle Kürdüyle de herkes savaştan ve fakirlikten bıkmış vaziyette. <br/><br/>Savaş bittiğinde bu ülkede yaşayan herkes daha zengin ve güvenli bir hayat sürecek. <br/><br/>İç ve dış şartlar böyle zorladığında “barış ihtiyacı” ortaya çıkıyor. <br/><br/>İki tarafın da “şartları” iyi okuyan liderleri “barışçı” bir ortam yaratmak için akıllı ve olgun davranışlar sergiliyorlar. <br/><br/>Kışkırtıcı davranışlardan kaçınıyorlar. <br/><br/>Doğrusunu söylemek gerekirse Kürt kanadı daha aklı başında duruyor. <br/><br/>Baykal ve Bahçeli gibi kışkırtıcı konuşan liderler pek çıkmıyor o kanattan. <br/><br/>Türk tarafında da AKP çok akıllı adımlar atıyor. <br/><br/>Benim görebildiğim kadarıyla, AKP ve DTP hem bölgede hem de dünyada daha “akıllı ve olgun” davrananın prim toplayacağını gördüler. <br/><br/>Özellikle Güneydoğu’da “liderlik” mücadelesinin kışkırtıcılıktan değil, akılcılıktan geçtiğini anladılar. <br/><br/>Kışkırtıcılık yapan iki partinin Güneydoğu’daki varlığının sıfır olması, CHP ile MHP’nin bu politikalarıyla kendilerini “ulusal partiler” olmaktan çıkartıp “bölgesel partiler” haline getirmesi de zaten politikalarının yanlışlığını gösteriyor. <br/><br/>CHP ve MHP, siyasi bir varlık olarak giremedikleri Güneydoğu’da “siyasetin” değil “silahın” varlığını destekliyorlar. <br/><br/>Kendi ülkesinin bir bölgesinde var olmaktan vazgeçmenin bir siyasi parti için nasıl büyük bir çaresizlik ve zavallılık olduğunu da anlamıyorlar. <br/><br/>Kendilerinin siyasetle giremediği yere orduyu göndermeye uğraşıyorlar. <br/><br/>İstiyorlar ki ordu oradaki Kürt vatandaşları silahla sindirsin, özel harekât kuvvetleri insanları korkutsun, Kürt köylerinin karşısına silah zoruyla “ne mutlu Türküm” diye yazılsın. <br/><br/>Güneydoğu’nun dağlarına, ovalarına, kasabalarına, şehirlerine, silah tehdidi olmadan “ne mutlu Türküm” diye yazdırabilir misiniz? <br/><br/>İnsanların kendi istekleriyle yazmayacağı yazıları niye silah zoruyla onların gözüne sokuyorsunuz? <br/><br/>Böyle bir zorlamadan huzur ve güven çıkar mı? <br/><br/>Bahçeli ile Baykal, evlerinin karşısına “ne mutlu Kürdüm” diye yazılmasına razı mı? <br/><br/>Kürtler tersine niye razı olsun? <br/><br/>Siyaset silahla yapılan bir iş değil, akılla yapılan bir iş. <br/><br/>Zaten akıl olmadığı zaman silah ortaya çıkıyor. <br/><br/>Ve, akıllıca bir öneri getiremeyen, silahı desteklemek zorunda kalıyor.</p>
<br/>
<br/>
<br/>



<br/>


<div id="taraf_not">
</div>

</div>


</div>
