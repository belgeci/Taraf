# Bir koltuk için ya Rab…

*Ahmet Altan 06.08.2010*

<div class="yazi"><p>Gerçekten de “teamülleri” bu mu bunların?</p>
<p>Üç hafta sonra görevini bırakacak olan bir Genelkurmay Başkanı’nın, ciddi bir soruşturmada “şüpheli” durumunda olan bir generali Kara Kuvvetleri Komutanı yapabilmek için ülkeyi altüst etmesi mi bu “teamül” dedikleri şey?</p>
<p>Sivil otoriteye, böylesine cansiperane direnmeleri mi?</p>
<p>Nedir bu korkunç makam merakları?</p>
<p>Baskınlarda göz göre göre öldürtülen çocukları kurtarmak için parmaklarını bile kımıldatmayanların, makam paylaşımı için çıldırmaları mı teamül?</p>
<p>İlker Başbuğ, Hasan Iğsız’ı Kara Kuvvetleri Komutanı yapmak için neden böyle ordunun bütün atamalarını kilitliyor?</p>
<p>Orgeneral Iğsız, o makamda en fazla bir yıl kalacak.</p>
<p>Bir yıl için bu ne kavga böyle?</p>
<p>Başbuğ, Orgeneral Iğsız’dan başka hiç kimsenin o komutanlığa layık olmadığını mı düşünüyor?</p>
<p>O “bir yıllık” görev süresi içinde, sapır sapır dökülen orduyu düzelteceğini mi düşünüyor?</p>
<p>Iğsız, komutan olursa artık “şike baskınlar” olmayacak mı?<br/>Hantepe’de çocuklar ölmeyecek mi?</p>
<p>Dörtyol’daki facianın içinden “JİTEM “çıkmayacak mı Iğsız gelirse?</p>
<p>Yoksa hiç de “askeri” olmayan bir sorunu mu var Başbuğ’un?</p>
<p>Kendisine “yakın” olan generallerden bir “komuta heyeti” mi oluşturmaya uğraşıyor?</p>
<p>Görevden ayrılan bir general bunu niye yapar?</p>
<p>Yerini bırakacağı generale hiç söz hakkı tanımadan, böyle bir nezaket göstermeden ölesiye “çarpışan” bir komutan doğrusu pek rastlanılmış bir örnek değil.</p>
<p>Acaba, ülkeyi altüst etmeyi göze almasını sağlayacak kadar büyük bir sorunu mu var Başbuğ’un?</p>
<p>Bir şeyden mi korkuyor?</p>
<p>Paniğe mi kapıldı?</p>
<p>Yerine bırakacağı bir “komutan zinciriyle” kendine bir koruma çemberimi oluşturmaya uğraşıyor?</p>
<p>Başbuğ’un döneminde çok suç işlendi, çok suç ortaya çıktı.<br/>O suçları gereksiz bir biçimde savundu.</p>
<p>“Kağıt parçası”, dedi, “boru” dedi.</p>
<p>Söyledikleri doğru çıkmadı ne yazık ki.</p>
<p>Faili meçhul cinayetlerin sorumlusu olarak yargılanan bir albayı savunmak için televizyonlara çıktı.</p>
<p>Mahkemelere müdahale etti.</p>
<p>Kararlara müdahale etti.</p>
<p>Hantepe’de çocukların öldüğü o korkunç baskının sorumlusu olan generali “Genelkurmay Başkanlığı sözcüsü” vasıtasıyla aklamaya uğraştı.</p>
<p>Ergenekon sanığı Saldıray Berk’i korumasına aldı.</p>
<p>Balyoz davasında haklarında “yakalama kararları” çıkan subayları “orduevlerinde” sakladı.</p>
<p>Başbuğ, şimdi bu yaptıklarından dolayı yargılanmaktan mı korkuyor?</p>
<p>Onu “yargılamaktan” kurtaracağına inandığı bir komuta heyeti “dizayn” etmeye mi çabalıyor?</p>
<p>Askeri “teamül” bu mu?</p>
<p>Günlerden beri yaşadığımız bu saçmalığın bir açıklaması olması gerek.</p>
<p>Bizim ordu, ordu olmaktan epeydir vazgeçmiş gözüküyor ama disiplinsizliği, itaatsizliği, “makam” için ölesiye çarpışmayı insanların gözüne böylesine sokması da iyice tuhaf.</p>
<p>Görüntüyü bile kurtarmaya uğraşmıyorlar artık.</p>
<p>Bir panik havası var.</p>
<p>Neyin paniği bu?</p>
<p>Bu panik bütün ordu tarafından paylaşılıyor mu yoksa özel bir “grubun” paniği mi?</p>
<p>Bütün bu yaptıklarıyla, tümüyle disiplinini ve soğukkanlılığını kaybetmiş bir “başıbozuklar” güruhu gibi gözüktüklerini, kendilerine duyulan azıcık saygıyı da kaybettiklerini, insanları kızdırdıklarını fark etmiyorlar mı?</p>
<p>Hükümetin bu garipliklere, çırpınmalara, sonuçsuz babalanmalara pabuç bırakmayacağı anlaşılıyor.</p>
<p>27 Nisan’da olduğu gibi ağır bir tokat daha yiyecekler gibi gözüküyor.<br/>Sonunda bu generalleri uyarmak bize düşecek herhalde.</p>
<p>“Orduyu da bu kadar yıpratmayın artık.”</p>
<p>ahmetaltan111@gmail.com<br/></p></div>

Kaynak: [taraf.com.tr](http://www.taraf.com.tr:80/ahmet-altan/makale-bir-koltuk-icin-ya-rab.htm), [web.archive.org (arşiv bağlantısı)](http://web.archive.org/web/20100816140744/http://www.taraf.com.tr:80/ahmet-altan/makale-bir-koltuk-icin-ya-rab.htm)
