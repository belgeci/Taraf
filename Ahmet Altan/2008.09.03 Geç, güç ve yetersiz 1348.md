# Geç, güç ve yetersiz

*Ahmet Altan 03.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Sanırım, en affedilmez ihanet, insanın kendini gösterdiğinden başka biri olmasıdır.</p><br/>
<p>Bu ihanet, aynı zamanda her darbeye açık büyük de bir zaaf yaratır.</p><br/>
<p>Çünkü kendinizi sunduğunuz biçimle gerçek yapınız arasındaki farkı gören biri, ruhunuza her istediğinde girebileceği bir çatlağı keşfetmiş demektir.</p><br/>
<p>Ve, kendi içinizdeki ikiliği halledemediğiniz sürece, bir başkasının sizi ezen, hırpalayan, korkutan sultasından kurtulamazsınız.</p><br/>
<p>Karşınızdaki, sizin sözlerinize aldanmış gibi yaparak, sözlerinize uymayan davranışlarınızı kaydeder, biriktirir ve siz en inandırıcı olduğunuzu sandığınız anda hiç ummadığınız bir darbeyle sarsılırsınız.</p><br/>
<p>Kaçmak ya da teslim olmak zorunda kalırsınız.</p><br/>
<p>İkisi de, kendinizi olduğunuzdan başka gösterirken düşündüğünüz amaca uymaz.</p><br/>
<p>Siz “kazanmak” için gerçeği saklarsınız.</p><br/>
<p>“Gerçeğinizi” gören biri olduğunda da yenilirsiniz.</p><br/>
<p>Bu, sadece insanlar için geçerli değildir.</p><br/>
<p>Siyasette de bu kural işler.</p><br/>
<p>Bir siyasi parti kendini “yolsuzluklara karşı” olarak tanıttıysa, bunu kendi kimliğinin bir parçası haline getirdiyse, o partiyi bir “yolsuzluktan” daha fazla vuracak, daha fazla yaralayacak bir şey yok demektir.</p><br/>
<p>AKP, “yolsuzluk karşıtlığını” ön plana çıkarmış bir parti.</p><br/>
<p>Neredeyse her söylemlerinde bu “anlayışın” izi var.</p><br/>
<p>Yöneticilerinden biri, epeyce kuşkulu bir durumda yakalandığında ve AKP buna tepki göstermekte geciktiğinde, kendi silahıyla, kendi söylemleriyle, kendi anlatımlarıyla ve kendi vaatleriyle yaralandı.</p><br/>
<p>Yönetici sonunda istifa etti ama arada geçen süre AKP’nin pek lehine olmadı.</p><br/>
<p>Yolsuzluk karşıtı reflekslerinin sandığı kadar kuvvetli olmadığı başkaları tarafından görüldü.</p><br/>
<p>Gene de, geç de olsa yöneticinin istifasının sağlanması bu partinin daha fazla berelenmesini önledi.</p><br/>
<p>Sadece, “yolsuzluk konusunda galiba dedikleri kadar dirayetli değiller” kuşkusu yarattı.</p><br/>
<p>Ama AKP’nin başındaki tek yolsuzluk derdi parti yöneticisi olan Şaban Dişli değil.</p><br/>
<p>Bana sorarsanız daha büyük ve daha çetrefil bir sorunu var.</p><br/>
<p>Keçiören.</p><br/>
<p>Biliyorsunuz, bu ilçedeki belediye başkanının göreve getirdiği zabıta müdürünün bazı suçlularla ilişkileri ortaya çıktı.</p><br/>
<p>Yaptıkları telefon konuşmaları suçluların belediyeyi yönlendirebildiği kuşkusunu yarattı.</p><br/>
<p>O suçlularla zabıtanın, orada yaşayan insanlara ortak baskı yaptığı yolunda şikâyetler polis dosyalarına geçti.</p><br/>
<p>Başkente bu kadar yakın bir ilçede ortaya çıkan bu durum AKP’yi nedense hiç ilgilendirmedi.</p><br/>
<p>Üstelik bu “bir kişinin” işlediği bir suç ya da kabahat değil.</p><br/>
<p>Örgütlü bir suç ihtimalinden ve bu yoldaki şikâyetlerden bahsediyoruz.</p><br/>
<p>Kurşunlanan dükkânlardan, alınan haraçlardan, tehdit edilen, ruhsatları iptal olan şikâyetçilerden bahsediyoruz.</p><br/>
<p>Yolsuzluklarla mücadele ettiğini söyleyen bir parti, böylesine dehşet verici iddialar karşısında hiç mi kılını kıpırdatmaz?</p><br/>
<p>Orada neler olup bittiğini hiç mi merak etmez?</p><br/>
<p>Eğer merak ediyorsa, araştırıyorsa, topluma hiç mi açıklama yapmaz?</p><br/>
<p>AKP’nin Keçiören’le ilgili ne tedbirler aldığını, ne yaptığını bilen kimse var mı aranızda?</p><br/>
<p>Neden AKP, Keçiören meselesinin üstüne gitmiyor?</p><br/>
<p>Bir ilçenin mafyanın eline geçtiği iddiası çok mu önemsiz geliyor bu partiye?</p><br/>
<p>Kendinizi o ilçedeki insanların yerine koysanıza.</p><br/>
<p>Etrafı haraca kesen bir çete var, kimse onlara dokunmuyor, üstelik onlarla sorun yaşayanlar belediyeyle de sorun yaşıyorlar ve sıradan insanların hayatı bir cehenneme dönebiliyor.</p><br/>
<p>AKP yöneticileri şu şikâyet dosyalarını bir okusunlar.</p><br/>
<p>Şikâyetçi bir kuaför hanım var, onu bir dinlesinler.</p><br/>
<p>Eğer bu şikâyetler gerçek değilse bunu açıklasınlar.</p><br/>
<p>Gerçekse gereğini yapsınlar.</p><br/>
<p>“Dürüstlük” konusundaki iddialarıyla, aldırmazlıkları bu partinin bünyesinde ciddi bir çatlak yaratıyor bence.</p><br/>
<p>Eğer bizim ülkemizde işini önemseyen bir muhalefet olsaydı çoktan Keçiören’e gider, orada olanları araştırır, iktidara bunun hesabını sorardı.</p><br/>
<p>Ama henüz böyle bir muhalefetimiz yok.</p><br/>
<p>CHP bugüne dek sadece Şaban Dişli olayının üstüne gitti.</p><br/>
<p>Ama hâlâ Keçiören’e boşveriyor.</p><br/>
<p>AKP, olmak istediği gibi bir parti olabilmek için bence Keçiören’de olanları, iddiaları, dosyaları, polis kayıtlarını, çatışma raporlarını, dükkân işletme ruhsatlarını incelemeli.</p><br/>
<p>Oradaki mafya çetesiyle başı belaya girenlerin bir de belediye ile başının derde girip girmediğini bir denetlemeli.</p><br/>
<p>Belediye başkanına, suçlularla ilişkisi olan birini niye zabıta müdürü yaptığını sormalı.</p><br/>
<p>Ve hiç unutmamalı ki en büyük ihanet, insanın kendini gösterdiğinden başka biri olmasıdır.</p><br/>
<p>“Ben dürüstüm, insanları yolsuzluklardan ben korurum” diyorsan öyle ol ve insanları koru.</p><br/>
<p>Ya da “benim belediyelere, çetelere gücüm yetmez” de, kenara çekil.</p><br/>
<p>AKP, böyle aldırmaz davranıyor ama ruhundaki bu ikilikten, söylediği ile yaptığı arasındaki bu görünür farktan çok yaralanacak.</p><br/>
<p>Kendi sözleri kendisini güçsüzleştirecek.</p><br/>
<p>O ilçedeki insanlar korunmayı bekliyor.</p><br/>
<p>“Koruyacağını” söyleyenlerin, söylediklerini yapmaları için iyi bir fırsat bu.</p><br/>
<p>Eğer böyle yapmazlarsa...</p><br/>
<p>Kendilerini gösterdikleri gibi olmadıkları için meydana gelen çatlaktan birileri içeri sızacak ve onları hiç beklemedikleri bir anda derinden sarsacak.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1776.htm), [web.archive.org (arşiv bağlantısı)](http://web.archive.org/web/20090905090636/http://www.taraf.com.tr:80/makale/1776.htm)
