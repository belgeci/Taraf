# Başbakan’ın yumruğu

*Ahmet Altan 03.12.2010*

<div class="yazi"><p>Bu ülkede gazetecilik hep baskı altında yapıldı.</p>
<p>Baskı her zaman, gazetecileri tehdit etmekle, yasaklamakla gerçekleşmedi, gazete patronlarının devletten çıkar sağlaması asıl büyük baskıyı oluşturdu.</p>
<p>Birçok haber, patronun çıkarları bozulmasın diye görülmedi.</p>
<p>Birçok manşet de patronun çıkarları için atıldı.</p>
<p>Patronların orduyla, devletle, hükümetle iyi geçinme arzuları, bazen de kendilerine daha fazla çıkar sağlayacak bir partiyi ya da grubu <b>“hükümet”</b> yapma istekleri, genelde gazete politikalarını belirledi.</p>
<p>Gazetecileri ordu ezdi, hükümet ezdi, patron ezdi.</p>
<p>Birkaç dürüst ve cesur gazeteci dışında buna çok fazla ses çıkaran da olmadı Babıâli’de.</p>
<p>Bu sisteme karşı çıkanlar da parasızlıkla, işsizlikle, hapisle hatta ölümle ödediler bunun bedelini.</p>
<p>Korkuyla, baskıyla, tehditle gazeteciliğin belkemiği çarpıtıldı.</p>
<p>Gazeteler hep galipten ve güçlüden yana oldular.</p>
<p>Mağdurların haklarına pek sahip çıkmadılar.</p>
<p>O kadar uzun sürdü ki bu çarpılma, sonunda bu çarpıklık <b>“normal bir duruş”</b> olarak kaydoldu gazetecilerin bilinçaltlarına.</p>
<p>Gazetecilerin haberlerle ilgili tartışmalarına bakarsanız genellikle <b>“haberin kendisinden”</b> çok <b>“zamanlamasını”</b> ya da <b>“hangi hesapla” </b>yapıldığını konuşurlar.<br/><br/><b>“Hesapsız”</b> bir haber olamayacağına inanmış vaziyetteler neredeyse.</p>
<p>Çünkü haberlerinin çoğunu bir <b>“hesapla”</b> yaptılar geçmişte.</p>
<p>Birçok haberi aynı <b>“hesaplarla”</b> görmezden geldiler.</p>
<p>Bir haberin <b>“sadece”</b> gazetecilik ölçüleriyle ve kaygılarıyla yapılabileceğini artık neredeyse düşünemez hale gelmişler.</p>
<p>Gazetecilerdeki bu <b>“çarpılmış bilinçaltının”</b> sanırım en acıklı örneklerinden birini dün bir yazıda okudum.</p>
<p>Yazının bir bölümü bizim gazetenin <b>“aslında nasıl bir gazete olduğunu, ne yapmak istediğini”</b> herkesin bildiğini söylüyor.</p>
<p>Bunu tartışmayacağım.</p>
<p>Merak edenler, bu yazının çıktığı grubun gazeteleriyle <i>Taraf</i> gazetesini yan yana koyar, hangi haberi hangisi nasıl görmüş, hangisi görmemeyi tercih etmiş bakar.</p>
<p>Onların görmemeyi tercih ettikleri, kendi okurlarından sakladıkları haberleri sıralamaya kalksak kitap yazmamız gerekir.</p>
<p>Asıl tartışmak istediğim o zavallı ve acıklı cümle, yazının alt taraflarında geliyor.</p>
<p>Aynen şöyle yazmış:<br/><br/><b>“Keşke Başbakan Erdoğan, aynı gazetenin, daha önce başka kişilerin onurlarını, ellerinde ciddi hiçbir kanıt olmadan uluorta çiğnediği zamanlarda da masaya yumruğunu vursaydı, vurabilseydi.”</b></p>
<p>Türk basının herhalde en fazla belge yayımlamış gazetelerden biri <i>Taraf</i>’tır, o belgelerin çok büyük kısmı bugün darbe davalarında mahkeme kayıtlarına girdi.</p>
<p>Onların <b>“kanıt” </b>olmadığını söylemek için, darbe planlarına <b>“kâğıt parçası”</b> diyen İlker Başbuğ’un bir gazete köşesine yerleşmiş küçük bir kopyası olmak gerekiyor.</p>
<p>Ne olmak istediğine insanların kendileri karar verir, İlker Başbuğ olmak istiyorsan sen de <b>“kâğıt parçası”</b> dersin.</p>
<p>O belgelere <b>“kanıt yok”</b> dediğine göre Başbuğ’un küçük bir replikası olmayı istiyor zaten.</p>
<p>Ama asıl insanda acıma duygusuyla tiksinme duygusunu birlikte yaratan cümle, <b>“Başbakan yumruğunu vursun”</b> cümlesi.</p>
<p>Ne olacak Başbakan yumruğunu vurursa?</p>
<p>Biz yazdıklarımızı yazmaktan mı vazgeçeceğiz?</p>
<p>Başbakan’dan mı korkacağız?</p>
<p>Dünyanın neresinde, hangi haysiyet sahibi gazeteci, bir gazeteyi susturmak için <b>“başbakanın yumruğunu vurmasını”</b> isteyebilir?</p>
<p>Ve hangi haysiyet sahibi gazeteci <b>“başbakan yumruğunu vurduğunda”</b> bir gazetenin yayınını değiştireceğine inanır?</p>
<p>Buna inanabilmek için haysiyetinden epeyce fedakârlık etmiş, <b>“başbakan yumruğunu indirdiğinde”</b> susmuş, <b>“yumruğunu indirir”</b> diye haberleri saklamış ve saptırmış bir gazeteciliğin parçası olmak gerekir.</p>
<p>Varlıkları generallerin, başbakanların, patronların yumrukları altında ezilmiş, fersudeleşmiş, lime lime edilmiş gazetecilerin bilinçaltlarının sesi bu işte, <b>“başbakan yumruğu vursun, sustursun”</b>.</p>
<p>Türkiye’de gazeteler bu adamlarla, bu korkularla, bu çarpılmalarla çıktı.</p>
<p>Halklarını yıllarca yalanlarla kandırdılar.</p>
<p>Şimdi kendileri gibi davranmayanlardan nefret ediyorlar.</p>
<p>Herkes susarsa, herkes korkarsa kendi haysiyetleri kurtulur zannediyorlar.</p>
<p>Bazıları susmaz çocuğum ve ne bir sessizlik, ne de bir çığlık yeter haysiyetlerinden vazgeçmiş insanların haysiyetini kurtarmaya.<br/><br/><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-basbakan-in-yumrugu.htm), [web.archive.org (arşiv bağlantısı)](http://web.archive.org/web/20101204120433/http://www.taraf.com.tr:80/ahmet-altan/makale-basbakan-in-yumrugu.htm)
