# Taksimetre

*Ahmet Altan 04.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Yaşlanmanın, lafa “şimdi siz hatırlamazsınız” diye epeyce yukardan ve ukalaca bir tonla başlama şansı vermesi gibi sıkıcı avantajları da oluyor.</p><br/>
<p>Şimdi siz hatırlamazsınız ama eskiden taksilerde “taksimetre” denen aletten bulunmazdı.</p><br/>
<p>Eski model bir taksiyi çevirir, uzun uzun pazarlık eder, sonra anlaşabilirseniz binip istediğiniz yere giderdiniz.</p><br/>
<p>Birkaç defa taksimetre konusu gündeme gelmişti.</p><br/>
<p>Her seferinde de taksi şoförleri şiddetle karşı çıkarak itiraz etmişlerdi.</p><br/>
<p>Taksimetrenin kazançlarını azaltacağını düşünüyorlardı.</p><br/>
<p>Sonunda biri kesin bir karar verdi ve taksilere o alet takıldı.</p><br/>
<p>Taksi müşterisinin sayısında patlama yaşandı.</p><br/>
<p>Çünkü insanlar “kazıklanacaklarından” korkmadan taksiye biniyorlardı.</p><br/>
<p>Bu güven de taksiyi tercih edenlerin sayısını artırmıştı.</p><br/>
<p>Şoförler çok şaşırmışlardı bu sonuca.</p><br/>
<p>Size çok basit gözükecek olan bu örnek bana “ömrümüzün hikâyesi” gibi gelir.</p><br/>
<p>Ben bu ülkede o kadar çok değişime o kadar saçma sapan nedenlerle karşı çıkıldığını gördüm ki...</p><br/>
<p>Öyle uzun ve anlamsız tartışmalar yaşandı ki... </p><br/>
<p>Her seferinde çok zaman kaybettik.</p><br/>
<p>Her seferinde de insanlar değişimlerden memnun kaldı.</p><br/>
<p>Otoyollar, insanların ceplerinde döviz taşıma özgürlüğü, özel televizyonlar, cep telefonları, hep bu direnişlerle çarpışarak hayatımıza girdi.</p><br/>
<p>Şimdi bunları tartışan kimse var mı?</p><br/>
<p>Olduğunu pek sanmam.</p><br/>
<p>Belki hâlâ geçen yüzyılda kalmış birkaç kişi çıkar bunları tartışan ama onları da kimse ciddiye almaz.</p><br/>
<p>Şimdi de aynı çatışmaları devletin yapısının değişmesi için yaşıyoruz.</p><br/>
<p>“Devletin bu yapısını değiştirirsek batacağımızı, bölüneceğimizi, şeriatla idare edileceğimizi” söyleyenler var.</p><br/>
<p>Taksimetreye itiraz eden o eski şoförleri gibiler.</p><br/>
<p>Devletin bugünkü disiplinsiz ve ciddiyetsiz işleyişini düzeltir, daha uygar bir hale getirirsek “batacağımızı” sanıyorlar.</p><br/>
<p>Görüşlerini savunurken söyledikleri de şu:</p><br/>
<p>“Bizim çok özel bir durumumuz var.”</p><br/>
<p>“Türkiye’nin kendine ait koşulları bulunuyor.”</p><br/>
<p>En sevdiğim cümlelerden biridir bu.</p><br/>
<p>“Nedir Türkiye’nin özel koşulları?”</p><br/>
<p>Efendim, Güneydoğu’da Kürtler yaşıyormuş.</p><br/>
<p>Yeryüzünde tek bir ırkın yaşadığı kaç ülke var?</p><br/>
<p>Belki Okyanusya’da bir iki adacık vardır böyle.</p><br/>
<p>Kürtler silahlı örgüt kurmuş.</p><br/>
<p>Eğer değişmemek için bu bir nedense, İngiltere ile İspanya’nın sittin sene aynı kalması gerekirdi.</p><br/>
<p>Şeriat isteyen Müslümanlar bulunuyormuş.</p><br/>
<p>İtalya’da Vatikan var.</p><br/>
<p>Bir din devleti Vatikan.</p><br/>
<p>İsrail’e gidin de sokaklarda siyah elbiseleriyle dolaşan “köktendinci” Yahudileri görün.</p><br/>
<p>Bizimkilerin itirazlarını ciddiye alırsanız yeryüzündeki hiçbir ülkenin hiçbir değişiklik yapmaması gerekirdi.</p><br/>
<p>Bu itirazların hiçbir ciddiyeti yok.</p><br/>
<p>Bir işe de yaramayacak.</p><br/>
<p>Bu ülke de değişecek sonunda.</p><br/>
<p>Ucundan kıyısından değişiyor da zaten.</p><br/>
<p>Avrupa Birliği’ne aday olmamız değişimin ciddiyetini daha da artırdı.</p><br/>
<p>Hükümet istediği kadar ayak diresin, kaçınılmaz olarak o değişiklikleri yapacak.</p><br/>
<p>O yapmazsa başkası yapacak.</p><br/>
<p>Zaten değişimler başladı bile.</p><br/>
<p>Sayısını unuttuğum kadar “uyum yasası” geçti.</p><br/>
<p>Şimdi devletin yapısını değiştirecek yeni bir hamle geliyormuş.</p><br/>
<p>Devlet şeffaflaşacakmış.</p><br/>
<p>Eh, zamanıdır bence.</p><br/>
<p>Kendi halkından bu kadar çok saklanan bir devlete artık pek sık rastlanmıyor çünkü.</p><br/>
<p>Bu ülkede hâlâ devletle halk arasında bir “demir perde” duruyor.</p><br/>
<p>Halk, o perdenin ardında neler olup bittiğini hiç bilemiyor.</p><br/>
<p>Bütün o çeteler, suikastlar, cinayetler, kışkırtmalar o perdenin arkasına gizlenen devletin “derinliğinden” çıkıyor ortaya.</p><br/>
<p>O “perde” kalktığında göreceksiniz ki melanet azalacak bu memlekette.</p><br/>
<p>Devlet ve “taraftarları” hep halktan kuşkulanıyorlar, halkın bölücü, şeriatçı, akılsız olduğunu söyleyip duruyorlar.</p><br/>
<p>Ama bana sorarsanız asıl kuşku duyulacak olan, bir perdenin ardına saklanan devlettir.</p><br/>
<p>Bu devlet değiştiğinde ülkeye nasıl bir ferahlık geldiğini göreceksiniz.</p><br/>
<p>Bir hafiflik ve rahatlık hissedecek bütün insanlar.</p><br/>
<p>Hayatın bereketi artacak.</p><br/>
<p>Ama o zamana kadar biz, taksimetre tartışması yapar gibi, ömrümüzü böyle saçma sapan, hiçbir çağdaş ülkede yazılamayacak yazılar yazarak geçireceğiz.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
