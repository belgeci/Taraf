# Bir devletimiz bile yok...

*Ahmet Altan 05.05.2009*

<div class="taraf_structure_2col_1zq">
<div class="margen_n">



 <p>Şu Ergenekon davası hiç bir işe yaramadıysa, Türkiye’nin “gerçek” yüzünü görmemize yaradı.<br/><br/>Her belgeyle bir kez daha anlaşılıyor ki burada “devlet” yok. <br/><br/>Burada bir “devlet taklidi” var. <br/><br/>Devletin her yanı dökülüyor. <br/><br/>Temeli yanlış, inşası yanlış, malzemesi yanlış. <br/><br/>Bir ucube bu. <br/><br/>Bu ülkenin en “yüce” mahkemesi olan Anayasa Mahkemesi’nin halini gördük. <br/><br/>Nasıl hukuk dışı kararlara rahatça, fütursuzca ve “beni eleştireni de yargılatırım” diyerek imza attıklarını gördük. <br/><br/>Ergenekon soruşturması bize, bu kararları verenlerin insanların içyüzlerini, ilişkilerini, düzeylerini gösterdi. <br/><br/>Yeryüzünün neresinde eşi bir “çeteye yataklıktan” yargılanan bir yüksek mahkeme yargıcı olur? <br/><br/>Yeryüzünün neresinde, bir yüksek mahkeme üyesinin eşi, o mahkemenin kararlarını daha açıklanmadan öğrenip yayabilir? <br/><br/>Gerçek devletlerde böyle mahkemeler de, böyle yargıçlar da bulunmaz. <br/><br/>Böyle bir yargıç çıkarsa, o yargıç o mahkemede çalışmayı sürdüremez. <br/><br/>Burada sürdürüyor. <br/><br/>Peki, o yargıcı oraya kim atadı? <br/><br/>Eski cumhurbaşkanı. <br/><br/>Niye atadı? <br/><br/>Düzeyini mi çok beğendi, hukuki bilgisine mi çok güvendi, yargıçlık haysiyetine sahip olduğuna mı inandı? <br/><br/>Yoksa “özel amaçlarla” kullanılacak, siyasi partilerin gerektiğinde yolunu kesebilecek, hukuki bir kaos yaratabilecek birilerini aradığı için mi o yargıcı oraya koydu? <br/><br/>Bunu bir sormamız gerekiyor herhalde. <br/><br/>Bence o cumhurbaşkanının da bir cevap vermesi gerekiyor. <br/><br/>Mesela kalkıp, “hayır, çok yanılıyorsunuz, o zat çok değerli bir yargıçtır” diyebilir, biz de o cumhurbaşkanının “değerden” ne anladığını görürüz. <br/><br/>Bütün bunlar niye oluyor peki? <br/><br/>Niye böyle yargıçlarımız var? <br/><br/>Neden, birbirinin ayağını kaydırmaya çalışan generallerimiz var? <br/><br/>Neden darbe yapmak için yanıp tutuşan paşalar çıkıyor? <br/><br/>Bu saçmalıklar gelip gelip aynı noktaya dayanıyor. <br/><br/>Türkiye’nin “siyasileşmiş” bir ordusu bulunuyor ve bu ordunun generalleri ülkeyi kendi bildikleri gibi yönetmek istiyorlar. <br/><br/>Ne Türkiye’yi, ne de dünyayı doğru dürüst izlemedikleri, gerçeklerin dışında “soyut” bir zihinsel iklim yarattıkları için de ülkeyi allak bullak ediyorlar. <br/><br/>Bugün, gene Ergenekon belgeleri arasında yer alan bir toplantının tutanaklarını yayınlıyoruz. <br/><br/>Generaller bir başbakandan hesap soruyorlar. <br/><br/>Biliyorum, bu ülkede bunu “normal” bulanlar da çıkıyor. <br/><br/>Dahası bunun böyle olmasını arzulayanlar da bulunuyor. <br/><br/>Bundan bir utanç da duymuyorlar. <br/><br/>Hatta biraz daha arsızlaştıklarında “demokrasi için bunu istediklerini” bile söyleyebiliyorlar. <br/><br/>Onlar için yapılabilecek bir şey yok. <br/><br/>Ama Türkiye için yapılabilecekler çok fazla. <br/><br/>Önce devletin yapısını tümden değiştirmek gerekiyor. <br/><br/>O belgeyi okuduğunuzda göreceksiniz, Avrupa Birliği’ne üye olmak için yapılanlardan generaller çok rahatsızlar. <br/><br/>Avrupa Birliği için yapılan değişikliklerin hepsi, bu ülkede yaşayan insanların “daha özgür ve daha zengin olmasını” sağlamak için yapılıyor. <br/><br/>Bunun aksine yapılmış bir tek değişiklik yoktur Avrupa Birliği üyeliği nedeniyle yapılan.<br/><br/>Hepsi “bireyler” içindir. <br/><br/>Ama generaller “burada yaşayan insanların” özgür olmasını istemiyorlar, onlar bu “devlet taklidinin” korunması, sürdürülmesi ve asla sorgulanmaması için gerekli yasakların devamını talep ediyorlar. <br/><br/>Avrupa Birliği için yapılan değişiklikler “ayrılıkçı düşünceleri” cesaretlendiriyormuş. <br/><br/>Herhalde daha önceki yasaklar çok “bütünleştirici” olduğu için yirmi beş yıldır iç savaş sürüyor burada. <br/><br/>Bir ülkede “gizli” bir iktidar bulunduğunda saçmalamanın da sınırı kalmaz. <br/><br/>O gizli iktidarın sahipleri, iktidarlarını sürdürebilmek için istedikleri gibi saçmalarlar ve bir de medyadan bunun için alkış beklerler. <br/><br/>Genellikle de o alkışı da alırlar. <br/><br/>Generaller, bir siyasi partiye “programını” değiştirmesi için baskı da yapabiliyorlar. <br/><br/>Üstelik o parti, “iktidarda” gözüken parti. <br/><br/>Zaten sahtekârlığın özü burada yatıyor, bu ülkede “seçimi kazanan” partinin “iktidar” olduğu söyleniyor ve o partiye muhalefet ediliyor. <br/><br/>Okuyun generallerle bu ülkenin başbakanının konuşmalarını, bakın bakalım hangisi “gerçek” iktidar. <br/><br/>Başbakan onlara askerlikle ilgili hesap soramıyor ama onlar başbakana siyasetle ilgili hesap sorabiliyorlar. <br/><br/>“Programınızdaki Türkiyelilik kavramını değiştirin” diyebiliyorlar. <br/><br/>Buranın gerçek yüzü açığa çıkıyor ve bu ülkenin devleti olmadığını anlıyoruz. <br/><br/>Neden bir türlü zengin ve özgür olamadığımız da böylece anlaşılıyor. <br/><br/>Generaller tarafından yönetilen hangi ülke zengin ve özgür olmuş ki burası olsun?</p>
<br/>
<br/>
<br/>



<br/>


<div id="taraf_not">
</div>

</div>


</div>
