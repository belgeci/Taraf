# Van

*Ahmet Altan 12.11.2011*

<div class="yazi"><p>Telefonlar yağıyor.</p>
<p>Van’da yaşayan insanlar, seslerini duyurabileceğine inandıklarını arıyorlar.</p>
<p>Söylenen hep aynı:</p>
<p><b><br/>“Perişanız, Van’daki hiçbir binaya girilemiyor, dışarıdayız, hava soğuk.”</b></p>
<p>Sonra da aynı soru:</p>
<p><b><br/>“Abi, burayı niye afet bölgesi ilan etmiyorlar?”</b></p>
<p>Doğrusu niye <b>“afet bölgesi”</b> ilan etmediklerini bilmiyorum.</p>
<p>Ama bir milyon nüfuslu Van’da kimsenin eve giremediğini, herkese yetecek kadar çadır olmadığını, imkânı olanların şehirden kaçtığını biliyorum sadece.</p>
<p>Yakında Van bir <b>“hayalet kente”</b> dönüşecekmiş gibi gözüküyor.</p>
<p>Koşullar zorlu ve dertlere çare bulabilmek için çok büyük bir organizasyon gerekiyor.</p>
<p>Bunu becerebilecek miyiz?</p>
<p>Şu âna kadar yaşananlara bakılırsa pek becerebilecek gibi gözükmüyoruz.</p>
<p>5.6’lık bir depremde yıkılan otele, birinci depremden sonra kimin <b>“oturulabilir”</b> izni verdiği bile hâlâ belli değil.</p>
<p>Otel sahibi, <b>“Ben, gelin bakın diye başvurdum ama kimse gelmedi”</b> diyor.</p>
<p>İşin içinde bir garabet var.</p>
<p>Yıkılan yirmi binanın on sekiz tanesine <b>“oturulamaz”</b> raporu verilmiş ve depremde de gerçekten o binalar yıkılmış.</p>
<p>Geriye kalan ve hakkında verilen bir rapor olup olmadığı anlaşılamayan iki bina ise <b>“otel”</b> binaları.</p>
<p>Bu bile tek başına soru işaretleri yaratıyor.</p>
<p>Başbakan, <b>“o binaya oturulabilir raporu verenlerden hesap soracağını”</b> söylüyor ama öyle bir rapor varsa bile onun kimin tarafından verildiği hâlâ ortaya çıkmadı.</p>
<p>Tam bir keşmekeş.</p>
<p>Tam bir başıboşluk.</p>
<p>Belki de ortada öyle bir rapor yok.</p>
<p>Belki de kimse o otel için bir rapor bile hazırlamadı.</p>
<p>Bu Cumhuriyet, insanını kolay harcayan, insanının ölümünden çok fazla rahatsız olmayan bir Cumhuriyet.</p>
<p>İnsanını korumak için değil, tümüyle kendini ve yöneticilerini korumak için organize edilmiş.</p>
<p>Bütün bu yapıyı yıkıp yeniden yapmak gerekiyor.</p>
<p><b><br/>“Depreme dayanıksız binaları yıkıp yeniden yapacaklarını”</b> söylüyorlar, peki, <b>“depreme dayanıksız cumhuriyetleri”</b> ne yapacaklar?</p>
<p>Bu Cumhuriyet depreme dayanıklı mı?</p>
<p>Bir tek depremden insanlarını sağ kurtarabildi mi?</p>
<p>Her depremde kurban verdik.</p>
<p>Böyle giderse olacak her depremde de kurban vereceğiz.</p>
<p>Niye?</p>
<p>Neden Avrupa’da kimse böyle depremlerden ölmüyor da bizde ölüyor?</p>
<p>Ben size, benim de daha önce söz ettiğim, Mehmet Altan’la Eser Karakaş’ın defalarca yazdığı basit bir örnek vereyim.</p>
<p>İhale Yasası.</p>
<p>Bu yasa, kamu binalarının nasıl yapılacağını belirliyor.</p>
<p>Avrupa Birliği’nin yasasını kabul ederseniz, kamu binalarını o standartlarda yaparsanız, hiçbir bina yıkılmaz.</p>
<p>Bu hükümet, işbaşına geldiğinden bu yana İhale Yasası’nı tam yirmi kere değiştirdi.</p>
<p>Muhalefet partileri de dâhil kimse bunun hesabını sormadı?</p>
<p>Gazeteler haykırmadı, partiler ayaklanmadı.</p>
<p>Çünkü ölecek olanlar kimsenin umurunda değil.</p>
<p>O İhale Yasası ile yapılacak binalar Başbakan’ın, bakanların, generallerin hayatını tehlikeye sokacak olsaydı da bak bakalım değişir miydi?</p>
<p>Onların hayatı tehlikede olsaydı değişirdi ama <b>“insanların”</b> hayatı tehlikede olunca değişmiyor işte.</p>
<p>Defalarca söylüyoruz, bu Cumhuriyet kendi insanını önemsemiyor ama daha beter gerçek ne biliyor musunuz?</p>
<p>Bu bozuklukları değiştirmek için iktidara geldiğini söyleyen AKP’nin de ağır ağır bu Cumhuriyet’in bir parçasına dönüşmesi, kendi halkından uzaklaşarak Ankara’nın ölçülerini benimsemeye başlaması.</p>
<p>Reflekslerinin ağırlaşması.</p>
<p>Muhafazakâr kesimler, <b>“bizim çocuklar iktidarda, aman sesimizi çıkarmayalım”</b> diyerek susuyorlar, hiçbir şeyin hesabını sormuyorlar, bu Van depreminde yaşananlar bile onları olup biteni sorgulamaya itmiyor.</p>
<p>Van’da kar başladı.</p>
<p>İnsanlar evlerine giremiyor.</p>
<p>Hâlâ enkazın altında cenazeler var.</p>
<p><b><br/>“Sizin çocuklar”</b> da iktidarda.</p>
<p>Memnun musunuz?</p>
<p><b><br/>ahmetaltan111@gmail.com</b></p>
</div>

Kaynak: [taraf.com.tr](http://www.taraf.com.tr:80/ahmet-altan/makale-van-2.htm), [web.archive.org (arşiv bağlantısı)](http://web.archive.org/web/20131229024320/http://www.taraf.com.tr:80/ahmet-altan/makale-van-2.htm)
