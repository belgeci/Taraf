# Çözüm

*Ahmet Altan 08.07.2010*

<div class="yazi"><p>Biz Orgeneral Hilmi Özkök’ün dışında, dünyanın gelişmiş herhangi bir ordusuna komuta edebilecek çapta bir genelkurmay başkanı görmedik bu ülkede.</p>
<p>Fevkalade sığ, yetersiz, beceriksiz, mesleklerinin gereğini yerine getiremeyen generaller galerisine döndü Genelkurmay.</p>
<p>Ne savaşı caydıracak askerî bir kapasiteleri, ne barışı sağlayacak entelektüel bir derinlikleri var.</p>
<p>İhtirasları boylarından büyük.</p>
<p>Aslında acıklı bir kompleksi tatmin etmeye çalışan bir tavırları ve konuşma biçimleri var, sürekli olarak aynı mesajı vermeye çabalıyorlar, “biz sivillere bağlı değiliz, biz sivillerden emir almayız.”</p>
<p>Gelişmiş ülkelerde askerler sivillerden emir alırlar.</p>
<p>Gelişmişliğin temel göstergelerinden biridir bu.</p>
<p>Kabile devletlerinde, o alaycı klişeyle söylenen “muz cumhuriyetlerinde” askerler sivillerden emir almaz.</p>
<p>Siz Amerika’da, İngiltere’de, Norveç’te, Yunanistan’da “ben sivillerden emir almam” diyecek bir generalin çıkabileceğini düşünebiliyor musunuz?</p>
<p>Sivillerden emir almayıp aksine sivillere emir verebilmek için de sürekli olarak Türkiye’nin önünü kesmeye kalkıyorlar.</p>
<p>En korktukları şey ülkenin gelişmesi çünkü.</p>
<p>Bütün o darbe planları, kaos hazırlıkları, gizli örgütlenmeler, “gelişme ihtimalini” yok etmek için.</p>
<p>Yüksek yargıyla birlikte, Türkiye bulunduğu noktadan bir adım öteye gitmesin diye çabalayıp duruyorlar.</p>
<p>Her türlü olumlu değişime karşılar.</p>
<p>Orgeneral Başbuğ, neden “zorunlu askerlik” istediğini anlatırken, “mehmetçiğin” milletle ordu arasındaki bağ olduğunu söyledi birkaç kere, zorunlu askerlik oradan kalkarsa “bu bağ” koparmış.</p>
<p>Zorunlu askerliğin çoktan ortadan kalktığı o ülkelerde demek orduyla millet arasında bağ yok.</p>
<p>Orduyla millet arasındaki bağ, parlamentodur, hükümettir.</p>
<p>Millet parlamentoya, parlamento hükümete, hükümet de orduya ne yapılacağını söyler, bağ da böyle oluşur.</p>
<p>Yargının, orman idaresinin, maliyenin, dışişlerinin, tapu kadastronun “milletle” bağı, vatandaşları “zorunlu” görevlere alarak mı kuruluyor?</p>
<p>Mahkemeler milletle bağ kurmak için gençleri zorla “mübaşir” mi kaydediyor, orman idaresi herkesi “orman memuru” mu yapıyor?</p>
<p>O müesseselerin milletle bağı yok mu?</p>
<p>Orgeneral Başbuğ gibiler “milletle” bağ kurmak değil, millete hükmetmek istiyorlar, bağ dedikleri bu, köylü çocuklarını toplayıp, onlara emirler verip, korunaksız karakollarda öldürtecekler.</p>
<p>Düşünün, bu ordu yirmi beş yıldır savaşıyor, hâlâ doğru dürüst karakol yapmayı beceremiyor.</p>
<p>O karakollarda çocukları öldürtmek mi “milletle bağ” kurmak?</p>
<p>Olmaz olsun öyle bağ.</p>
<p>Şimdi de Kuzey Irak’ta operasyonlar öneriyor.</p>
<p>Ordu daha önce Kuzey Irak’a defalarca girmedi mi?</p>
<p>Ne oldu?</p>
<p>Kürt meselesi savaşla, silahla, operasyonla, başka ülkelere “gelin bize yardım edin” diye yalvarmakla çözülmez.</p>
<p>Sorun ülkenin içinde, çözüm de ülkenin içinde.</p>
<p>Kürtlerle Türkler eşit olacak.</p>
<p>Anayasa, bu ülkenin bütün insanlarının eşitliğini kabul edecek.</p>
<p>Nasıl Türklere “sen Türksün ama Kürt olduğunu söyleyeceksin” demiyorsak, Kürtlere de “sen Kürtsün ama Türk olduğunu söyleyeceksin” demeyeceğiz.</p>
<p>Türkler Türk, Kürtler Kürt olacak, istiyorlarsa bu eşitlik içinde, eşit haklara sahip olarak birlikte yaşayacaklar.</p>
<p>Bunun dışında bir çözüm yok.</p>
<p>Böylesine basit bir çözümün neden Türklere zor geldiğini bir türlü kavrayamıyorum, “ayrılmayı” tartışmaya bile razılar, yeter ki “eşitliği” konuşmayalım.</p>
<p>“Kürtlerle Türkler” eşittir dediğimizde, bu eşitliği anayasa teminatı altına aldığımızda, özgür, mutlu, barış içinde, zengin bir ülke olmaya yürüyeceğiz.</p>
<p>Bu çözümü benimsediğimizde ordunun, yüksek yargının “haksız iktidarı” da sona erecek, sadece Kürtler değil, dindarlar, Aleviler, solcular da ırklarına, dinlerine, mezheplerine bakılmaksızın eşit ve özgür bir hayatı paylaşacaklar.</p>
<p>Eşitliği paylaşmak, sırtımızdaki bu ağır Kemalist yükten, ordunun, yüksek yargının sultasından kurtaracak hepimizi.</p>
<p>Tümümüzü birden bu kölelikten azat edecek.</p>
<p>Kölelikten kurtulmak istemiyor musunuz?</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-cozum.htm), [web.archive.org (arşiv bağlantısı)](http://web.archive.org/web/20100710130421/http://www.taraf.com.tr:80/ahmet-altan/makale-cozum.htm)
