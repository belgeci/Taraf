# Mutlu bir hayat filizlenir kavganın ufuklarında

*Ahmet Altan 02.05.2009*

<div class="taraf_structure_2col_1zq">
<div class="margen_n">



 <p>Kadıköy’ün yolları kesilmişti. <br/><br/>Büyük bir gösteri bekleniyordu. <br/><br/>Devasa bir sahne kurulmuştu. <br/><br/>Meydan hazırlanmıştı. <br/><br/>İşçiler gelmeye başladılar, bir iki şarkı duyduk, bir iki de konuşma yapıldı, meydanda seyrek bir kalabalık vardı ve biz asıl mitingin başlamasını beklerken kalabalık dağılmaya koyuldu. <br/><br/>Anlayamadık. <br/><br/>“Miting daha sonra mı başlayacak” dedik. <br/><br/>Sonra anladık ki miting bitmiş. <br/><br/>Hayatımda gördüğüm en acıklı mitingdi herhalde bu. <br/><br/>Taksim Meydanı’na da birkaç bin işçi girmişti. <br/><br/>Yıllardan beri 1 Mayıs’ta Taksim Meydanı’na girilmesine devlet izin vermediği için Taksim’e girebilmek büyük bir “devrimci” başarı olarak değerlendirilmişti. <br/><br/>Bazı küçük gruplar da Taksim’in arka sokaklarında polisle çatışmış, molotofkokteyli atmış, camları kırmıştı. <br/><br/>“İşçinin, emekçinin bayramı” İstanbul’da böyle kutlanmıştı. <br/><br/>1960’ları, 1970’leri hatırlayanlar, “devrimci” hareketin düştüğü duruma içleri yanarak bakmışlardı. <br/><br/>Başka türlü olabilir miydi? <br/><br/>Hayır olamazdı. <br/><br/>Gelecek yıl, Taksim Meydanı’na girişe izin verilirse 1 Mayıs’ın neredeyse hiçbir anlamı kalmayacak. <br/><br/>Niye böyle oldu peki? <br/><br/>Nedeni çok karışık değil. <br/><br/>Ezilen kitleler meydanlara “bir umutla”, bir “hayalle”, bir “beklentiyle” giderler. <br/><br/>Çoğunluğu ordunun denetimine girmiş olan sendikaların, işçiye, emekçiye, yoksula, ezilene “bir umut” vermesi mümkün mü? <br/><br/>1977’de Taksim’de öldürülen yoldaşlarının katillerini aramayanların, o katillerin bugünkü uzantısı olan çetelerle kolkola girenlerin, kitleleri harekete geçirecek bir “hedefi” ortaya koymaları mümkün mü? <br/><br/>“Devrimciliği”, Ergenekon yandaşlığına, ordu hayranlığına indirgemiş olanların bir heyecan yaratması mümkün mü? <br/><br/>Devrim halkla olur. <br/><br/>Devrimi “orduyla” yapmak isteyenlerin “devrimci bir ateşi” yakmaları mümkün mü? <br/><br/>Bugün “devrimci” etiketini benimseyerek ortalarda dolaşanların çoğu eski yoldaşlarının katilleriyle çoktan anlaştılar. <br/><br/>“Devrimcilik, ilericilik, solculuk” diye “faili meçhullerin faillerini” koruyanlara, canileri umut olarak görenlere, darbeciliği alkışlayanlara rastlıyorsanız, “devrim” bir umut olur mu? <br/><br/>Devrim, böyle bir şey değil. <br/><br/>Devrim, cesaret ister. <br/><br/>Devrim, mücadele ister. <br/><br/>Devrim, sisteme ve o sistemin silahlı bekçilerine kafa tutmak ister. <br/><br/>Devrim, değiştirmek ister. <br/><br/>Devrim, halkına güven ister. <br/><br/>Devrim, halkına zulmeden gaddar darbecilerden hesap sormak ister. <br/><br/>Asker postallarının arasında dolaşmaz devrimci. <br/><br/>Ezilen türbanlı kızlara, vurulan Kürt çocuklarına, ibadethanesi kapatılan Alevilere, işkencede öldürülen solculara arkasını dönmez devrimci. <br/><br/>Sistemin işbirlikçisi olmaz. <br/><br/>Öyle o partiyle, bu partiyle uğraşmaz, bütün o partilerin arkasında duran ve adına “sistem” denilen yapının üstüne gider doğrudan. <br/><br/>Bir amacı olur. <br/><br/>Bir hedefi olur. <br/><br/>Halkının en özgür, en zengin, en mutlu yaşayacağı yolu açmak için uğraşır. <br/><br/>Halkından nefret ederek, halkını küçümseyerek, halkını horlayarak devrim mi olur, devrimcilik mi olur? <br/><br/>Efendilerinin postal bağlarını kendine bayrak yapanların devrimciliği, sahtekârlıktan başka bir şey değildir. <br/><br/>Devrim, sahtekârlarla olmaz. <br/><br/>Devrim, kavgayla olur. <br/><br/>Devrim, yürekle olur. <br/><br/>Devrim, değiştirir. <br/><br/>Ezilenlerin ezilmesini önlemektir devrimin işi. <br/><br/>“Dünya değişiyor” diye ağlamaz devrimci, dünyanın değişmesi sevindirir onu. <br/><br/>Ve bir yandan dünya değişsin diye uğraşırken bir yandan da ezilenleri “değişen dünyanın” sarsıntılarından korumak için yollar arar. <br/><br/>O yoldur devrimin hayali. <br/><br/>O yolu bulmaktır devrimin umudu. <br/><br/>Eşitlik ister, hakkaniyet ister, özgürlük ister. <br/><br/>“Bir ulusun” değil bütün ulusların hakkını savunur, ezilenlerin sadece “kendine benzeyenini” değil bütün ezilenleri kucaklar. <br/><br/>O marşlar boşuna yazılmadı, o marşlar boşuna söylenmedi. <br/><br/>Bırakın “devrimin” yerine “darbeyi” koyanları, bırakın “enternasyonalizmin” yerine “ulusalcılığı” koyanları, bırakın bir zamanlar kurbanların yanındayken şimdi katillerin yanında olanları. <br/><br/>Devrim, halkıyla yürür. <br/><br/>Devrim, dünyayla yürür. <br/><br/>Ve hiç unutmayın... <br/><br/>Mutlu bir hayat filizlenir kavganın ufuklarında. <br/><br/>Binler yürür o zaman, on binler, yüz binler, milyonlar yürür. <br/><br/>Yürür o kavganın ufuklarından. <br/><br/>Yeter ki o kavgayı sürdürecek yürek olsun. </p>
<br/>
<br/>
<br/>



<br/>


<div id="taraf_not">
</div>

</div>


</div>
