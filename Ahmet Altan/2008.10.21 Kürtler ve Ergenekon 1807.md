# Kürtler ve Ergenekon

*Ahmet Altan 21.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Huzursuz bir ülke burası.</p><br/>
<p>Bu huzursuzluk tesadüf değil.</p><br/>
<p>Yaşanan bu huzursuzluktan birileri güç ve para kazanıyor.</p><br/>
<p>Dün iki büyük olay yaşandı Türkiye’de.</p><br/>
<p>Doğu’nun sokakları gene kana bulandı, çatışmalar çıktı, kepenkler kapandı.</p><br/>
<p>Ve, Cumhuriyet tarihinin en büyük davası başladı.</p><br/>
<p>Aslında bu ikisi birbirinden kopuk değil.</p><br/>
<p>Eğer bu ülkede Kürt sorunu olmasaydı, Susurluk çeteleri kurulabilir miydi, onun devamı olan Ergenekon kendine ordu içinden yandaşlar bularak böyle büyüyebilir miydi?</p><br/>
<p>Biz Kürt meselesini çözebilmiş olsaydık ne çeteler olurdu, ne derin devlet bu kadar derine girebilirdi, ne de bu ülke böylesine fakir ve huzursuz yaşardı.</p><br/>
<p>Ama çözemiyoruz bunu.</p><br/>
<p>Niye?</p><br/>
<p>Sanırım bunun temel nedenlerinden biri hem Türklerde hem Kürtlerde bir intikam isteğinin kökleşmiş olması.</p><br/>
<p>İki toplum da birbirine karşı körükleniyor.</p><br/>
<p>İntikam çözümden daha tatlı geliyor birçok insana.</p><br/>
<p>Aslında bu halli zor bir sorun değil.</p><br/>
<p>Bu hava bir haftada değişebilir.</p><br/>
<p>Temel sorun tabii ki daha derinde.</p><br/>
<p>Dün Avni Özgürel’in bizim gazetede yayımlanan konuşmasında Neşe Düzel’e söylediği gibi, bu savaştan büyük kârlar sağlayanlar var.</p><br/>
<p>Unutmayın ki, savaş her türlü karanlık işi çevirmek için büyük bir özgürlük sağlıyor.</p><br/>
<p>Özgürel, “cemseler eşliğinde taşınan uyuşturucudan” söz ediyordu.</p><br/>
<p>Daha önce, bunun benzerini gene Neşe Düzel’e, o zaman MHP’nin yöneticilerinden olan Yahnici de söylemişti.</p><br/>
<p>Tabii sadece uyuşturucu ve silah ticareti yok bu meselenin çözümlenmemesinin altında.</p><br/>
<p>Türkiye’de “iktidarı” belirleyen en önemli etkenlerden biri de Kürt meselesi.</p><br/>
<p>Bu sorun olmadığında bu ülke normalleşecek.</p><br/>
<p>İktidar, halkın seçtiği siyasilerde olacak.</p><br/>
<p>Ama savaş, ülkeyi “askerîleştiriyor” ve askerin iktidarını besliyor.</p><br/>
<p>Peki, sorun bu kadar açıkken, savaşın kendi iktidarlarını kökünden biçtiğini görürken, siyasetçiler bunu neden çözmüyorlar?</p><br/>
<p>Sanırım, askerden korkuyorlar.</p><br/>
<p>Ve, hep kafalarının bir yanında, askerle anlaşıp burayı keyiflerince yönetebilmek hayali yatıyor.</p><br/>
<p>Bir de “kamuoyundan” çekiniyorlar.</p><br/>
<p>Gazeteler ve televizyonlar öylesine “intikamcı” bir yayın yapıyorlar ki siyasetçileri geriletiyorlar.</p><br/>
<p>Burada “barış istemek” ihanet gibi algılanıyor.</p><br/>
<p>“Yurdunu seven insan barış istemez” türünden bir inanış sanki herkesin bilinçaltına işlemiş.</p><br/>
<p>Peki, bu savaş sürdüğü sürece bu ülke huzur bulabilir mi?</p><br/>
<p>Zenginleşebilir mi?</p><br/>
<p>Devletin içindeki çeteleşmeyi önleyebilir mi?</p><br/>
<p>Bu soruların hepsinin cevabı “hayır”.</p><br/>
<p>Söyleyin bana.</p><br/>
<p>Yurt sevgisi, “intikam almayı” mı önde tutar yoksa o yurtta yaşayan insanların daha mutlu, daha zengin, daha özgür yaşamasını mı?</p><br/>
<p>İntikam almayı, “yurtseverlik” sandıkları sürece Türkler de Kürtler de iflah olmayacak.</p><br/>
<p>Bundan emin olabilirsiniz.</p><br/>
<p>Sefil ve kanlı bir hayat hepimizin boynuna dolanacak.</p><br/>
<p>Dün gene bir insan vuruldu sokakta.</p><br/>
<p>Gösteri yapanlardan birini polis, kalbinden vurup öldürdü.</p><br/>
<p>Çatışmalar çıktı.</p><br/>
<p>Kepenkler kapandı.</p><br/>
<p>“Öcalan’a hapiste işkence yapıldığı” yayılmıştı çünkü.</p><br/>
<p>Özgürel’in Düzel’e çok cesur bir şekilde söylediği gibi “Öcalan’sız bir barış” olmayacak.</p><br/>
<p>Türkler kendilerine bir sormalı.</p><br/>
<p>Öcalan’ı İmralı’da, her söylentiye olanak sağlayacak şekilde tecrit edilmiş olarak tutmanın amacı, barışı sağlamak mı, intikam almak mı?</p><br/>
<p>Geçmişten intikam almaya çalışan herkes bir şekilde kendi geleceğini zedeler.</p><br/>
<p>Geçmişten intikam almak için geleceğinizi tehlikeye atmak istiyor musunuz?</p><br/>
<p>Yurtseverliğinizin bu intikam duygusunda yattığına inanıyor musunuz?</p><br/>
<p>Aynı soruyu Kürtlere de sormak gerekiyor tabii.</p><br/>
<p>Mayın patlatmak, karakol basmak, araba yakmak, asker öldürmek hangi amaca yardım ediyor?</p><br/>
<p>İntikam isteğinizi yatıştırmaya mı?</p><br/>
<p>Kürtlerin daha özgür yaşamasına mı?</p><br/>
<p>Ben size samimi inancımı söyleyeyim.</p><br/>
<p>İntikam isteği, kitlelerin aleyhine, “efendilerin” lehinedir.</p><br/>
<p>İnsanların ayaklarına “efendileri” tarafından takılmış prangalardır intikam duyguları.</p><br/>
<p>Halk bu duyguyla hareketsiz kalır, “efendiler” rahatça at oynatır.</p><br/>
<p>Bugün de olan o.</p><br/>
<p>Sizler intikam duygularınızın esirisiniz.</p><br/>
<p>Efendileriniz de çeteler kurarak, karanlık işlere girerek, sizi öldürerek, ezerek hükümranlıklarını sürdürüyorlar.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2339.htm), [web.archive.org (arşiv bağlantısı)](http://web.archive.org/web/20090905090824/http://www.taraf.com.tr:80/makale/2339.htm)
