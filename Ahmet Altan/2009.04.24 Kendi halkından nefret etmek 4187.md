# Kendi halkından nefret etmek

*Ahmet Altan 24.04.2009*

<div class="taraf_structure_2col_1zq">
<div class="margen_n">



 <p>Osmanlı, son dönemlerinde iyice kötülemişti, girdiği neredeyse bütün savaşları kaybetmişti... Bütün yenilenler gibi o da kendisini yenenlere hem hayranlık besliyor, hem de onlardan nefret ediyordu. <br/><br/>Ve, bütün yenilenler gibi kendisini yeneni taklit etmeye çalışıyordu. <br/><br/>“Modernleşmeye” karar vermişti. <br/><br/>Ancak kendisini yenen Batılı ülkelerin “toplumsal” yapılarını değil, “ordularını” örnek aldı, “çağdaşlık” ordudan başladı. <br/><br/>Dışarıdan komutanlar getirtildi, uzmanlar getirtildi, kıyafetler değiştirildi. <br/><br/>Ordu, toplumun bulunduğu noktadan daha ileri bir noktaya ulaştı. <br/><br/>“Köylü” ve “esnaf” olan toplumda ise bir değişim yaşanmadı. <br/><br/>Modernleşen, çağdaşlaşan, silahları ve eğitimi yenilenen ordunun ağırlığını dengeleyebilecek tek kesim, başka türde de olsa “eğitimden” geçmiş tek kesim olan din adamlarıydı. <br/><br/>Ordu “Batılılaşırken,” Batı’yı “gâvurluk” olarak gören din adamları “geleneksel” değerlerin sözcülüğünü üstlendi. <br/><br/>Yoksul halkın sığınabileceği tek güç tanrıydı ve “din adamlarıyla” halk, değişik nedenlerle “aynı değerlere, aynı sembollere” tutundular. <br/><br/>Yoksul köylüyle esnaf, yaşamın ağırlığına karşı dinin tevekkülüne ve tesellisine sığınıyordu. <br/><br/>Bu kutuplaşmada, ordu ve Batı eğitimi almış aydınlar bir uçta, halk ve din adamları diğer uçta birikti. <br/><br/>Biri değişimi ve modernleşmeyi, diğeri gelenekselliği ve tutuculuğu temsil ediyordu. <br/><br/>Bu yapı, Cumhuriyet döneminde de aynen sürdü. <br/><br/>Köylü alabildiğine yoksul ve geri bırakılırken, İttihatçıların kestikleri, yurtdışına sürdükleri “azınlıkların” mallarına konarak zengin olanların bir “burjuva” sınıfına dönüşebilmesi için “devlet” desteği verildi. <br/><br/>Yeni bir “burjuvazi” kesiminin kendi sırtından zenginleşmesine karşı ayaklanmasın diye de, “ordu” halkı baskı altına aldı. <br/><br/>Böylece, ordu, yeni zenginler ve aydınlar “modernliğin” temsilcileri oldular Cumhuriyet döneminde... Halk ve din adamları ise gene “geleneksellikte” kaldılar. <br/><br/>Zenginleşen bir devlet ve devletin zenginleşen yandaşları “modern” yüzüydü Cumhuriyet’in. <br/><br/>Alabildiğine ezilen “halk” da “geriliğin ve gericiliğin” yüzü. <br/><br/>Cumhuriyet, din adamlarını ve dini de kendi denetimine alarak “köylüyü” iyice yalnız bıraktı. <br/><br/>Yoksulluğu hiç değişmeyen, hep ezilen köylünün “bilinçsiz” öfkesinin gizli hedefi “devletti” ama bunu açıkça söyleyebilecek bir gücü ve cesareti yoktu. <br/><br/>Zaten sesini duyurabilmek için örgütlenmesine de izin verilmiyordu. <br/><br/>Onlar da devleti temsil eden herkese, orduya, aydınlara, zenginlere “gâvur” diyerek kızıyordu. <br/><br/>Bu “sessiz” kızgınlık, aradaki kısa süren “çok parti” denemelerinin çabuk bitmesi nedeniyle, “demokrasi” gelene kadar sürdü. <br/><br/>“Görüntüsel” de olsa demokrasi ve seçimler dünyanın baskısıyla Türkiye tarafından kabul edilince, köylülerin bir “sesi” ve daha da önemlisi bir “oyu” olduğunu fark etti siyasetçiler. <br/><br/>Devletin denetimine giren “din adamlarının” rolünü de siyasetçiler üstlendi. <br/><br/>Oy istemek için “din” diyorlardı, “Allah” diyorlardı. <br/><br/>Kendi devleti tarafından terkedilmiş köylünün tek güvendiği güç de buydu zaten, dini ve Allah’ı. <br/><br/>Allah’a sığınmış, “modernleşen” devlete ve orduya karşı gelenekselliğe sarılmış köylü, her zaman devlete mesafeli, dine yakın partilere oy veriyordu. <br/><br/>Ama ne kadar oy verse, ne kadar kendisine benzeyenleri siyasi iktidara getirse de, “asıl iktidarda” oturanları, orduyu, aydınları, zenginleri kenara itemiyordu. <br/><br/>İlk büyük kırılma Menderes’in “yol” yapımıyla başladı. <br/><br/>İkinci büyük kırılma da Turgut Özal döneminde oldu. <br/><br/>Türkiye dünyaya açıldı, Anadolu esnafı “üreticiliğe”, böylece de zenginliğe adım attı. <br/><br/>Anadolu gelişmeye başladı. <br/><br/>Zenginleri çoğaldı. <br/><br/>Ve, gerçek iktidarı istemeye koyuldu. <br/><br/>Bu “toplumsal talep” AKP’yi yarattı. <br/><br/>AKP, “modern yüzlü ve ezici” devletle mesafeliydi, hem köylüyü, hem varoşları, hem yeni zenginleri, hem de bütün bunları kapsayan “geleneksellik” ile dini temsil ediyordu. <br/><br/>Ordu, aydınlar, eski zenginler bu yeni hareket karşısında çaresiz kaldılar, “halkın” iktidarının “gericilik” olduğunu söyleyerek “demokrasinin” önünü kesme çareleri aramaya başladılar. <br/><br/>Yüzyıllarca ezilmiş köylünün ve esnafın “gelenekselliği” bir “şeriat” isteği olarak değerlendirildi, “şeriat geliyor” diyerek halk iktidarına karşı “darbeyi ve faşizmi” savunmaya sarıldılar. <br/><br/>Demokrasiye sahip çıkan “modern Batı”dan nefret ettiler. <br/><br/>Türkiye’nin “gelenekçileri” de kaçınılmaz olarak bir zamanlar “gâvur “diye karşı çıktıkları Batı’yla ittifak kurdular. <br/><br/>Şimdi “eski modernler,” Ergenekon türü yapılanmalarla, nefret ettikleri halkı sindirme ve iktidarı yeniden ele geçirme hayalleri kuruyorlar. <br/><br/>Çok geç. <br/><br/>Bir zamanların “ilerici modernleri,” şimdinin “tutucu faşistleri” olarak halklarından nefret edebilirler... “Sorunun” AKP olduğunu düşünüp, onun altında yatanı anlamayabilirler. <br/><br/>Bunu da ilericilik sanabilirler. <br/><br/>Yapabilecekleri tek şey de zaten bir “yanılgının” içine sığınmak ve orada yalanlarla avunmaya çalışıp, ağlamaktır.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5189.htm), [web.archive.org (arşiv bağlantısı)](http://web.archive.org/web/20090905090220/http://www.taraf.com.tr:80/makale/5189.htm)
