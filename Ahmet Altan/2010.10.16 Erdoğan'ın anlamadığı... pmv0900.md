# Erdoğan’ın anlamadığı...

*Ahmet Altan 16.10.2010*

<div class="yazi"><p>Lider olmak kolay değil.</p>
<p>Lider olmak için herkesten hızlı koşman gerekiyor.</p>
<p>Özellikle Türkiye gibi çok hızlı değişen, değişime aç bir ülkede <b>“yavaşlamaya”</b> başladın mı arkandakiler gelip seni geçiyor.</p>
<p>Başbakan Erdoğan, ne zaman büyük bir siyasi başarı kazansa, arkasından hemen <b>“değişimi”</b> kendi denetimine almaya çalışarak yavaşlıyor.</p>
<p>Sanıyor ki <b>“değişim”</b> onun kafasındaki siyasi hesaplara göre bir ritimle ilerleyecek.</p>
<p>Öyle olmuyor elbette.</p>
<p>22 Temmuz zaferinden sonra Erdoğan <b>“kökten”</b> bir anayasa değişikliğiyle Türkiye’yi değiştirmek yerine <b>“başörtü”</b> meselesine takıldı.</p>
<p>Bu hatasının bedelini kendisiyle birlikte bütün Türkiye ödedi.</p>
<p>Onun <b>“yavaşlamasını”</b> fırsat bilen <b>“statüko”</b> hemen hamle yaptı, az kaldı partisini kapatıyorlardı.</p>
<p>Görebildiğim kadarıyla Erdoğan şimdi aynı hatayı bir daha tekrarlıyor.</p>
<p>Referandum zaferinden sonra hızlı bir değişikliğe giderek sorunları çözmek yerine, değişimin dizginlerini ele alıp, kendi kafasındaki <b>“siyasi hesaplara”</b> göre Türkiye’yi yavaşlatmaya uğraşıyor.</p>
<p>Zorunlu askerlik konusunda, daha önce söz vermesine rağmen, ağırdan alıyor.</p>
<p>Alevilerin şikâyetçi olduğu <b>“zorunlu din dersi”</b> konusunda parmağını kımıldatmıyor; bir de bakanları tuhaf açıklamalar yapıyor.</p>
<p>Kürt meselesinde, <b>“anadilde eğitime hayır”</b> diyerek ümitleri kırıyor.</p>
<p>Bu üç mesele de çözüme kavuşacak, Erdoğan istese de istemese de Türkiye bu üç sorunu çözecek.</p>
<p>Erdoğan, bu meseleleri çözüp çözmemek konusunda bir tercih yapacak güce sahip değil, sadece onun değil kimsenin böyle bir gücü yok.</p>
<p>Bu değişimler olacak, ya Erdoğan’la olacak, ya Erdoğan’sız olacak.</p>
<p>Başbakan’ın yapacağı tercih, bu değişimlerin içinde olup olmama konusunda olabilir ancak.</p>
<p>Onun yavaşladığı yerde, ardından gelenler onu geçiveriyorlar.</p>
<p>Başörtü konusunda çok haklı bir davaya sahip çıkarken, Alevi çocuklarını zorla din dersine sokmak tamamen bir <b>“çifte standart”</b>.</p>
<p>Necmettin Erbakan döneminde dindarlık, hak etmediği bir şekilde <b>“bencillikle”</b> lekelendi, dindarlar <b>“komşuları aç yatarken tok olmaya”</b> aldırmadılar, tam aksine bunu bir akıllılık gibi gördüler.</p>
<p>Kürtlerin acılarına arkalarını döndüler.</p>
<p>Solculara düşmanlık ettiler.</p>
<p>Alevileri horladılar.</p>
<p>Bugün Erdoğan’ın, <b>“anadilde eğitim”</b> ve <b>“zorunlu din dersi”</b> konusundaki tutumu Erbakan’ı çok hatırlatıyor.</p>
<p><b><br/>“Benim gibi düşünenlerin, benim gibi inananların haklarını savunurum, benim gibi olmayanların haklarına aldırmam.”</b></p>
<p>Bu haksız ve hakkaniyetsiz bir davranış.</p>
<p>Almanya’daki Türklerin <b>“anadilde eğitimini”</b> savunup Türkiye’deki Kürtlerin anadilde eğitim hakkını reddedersen, Sünni kızların başlarının <b>“zorla”</b> açılmasına karşı çıkıp Alevi çocuklarına <b>“zorla”</b> Sünnilik öğretmeyi desteklersen, sadece belli bir kesimin lideri olabilirsin ancak.</p>
<p>Daha doğrusu eskiden öyleydi, belli bir kesimin lideri olabilirdin.</p>
<p>Şimdi Türkiye de, Türkiye’deki Sünni dindarlar da çok değişti.</p>
<p>Sadece <b>“tek bir kesimin”</b> hakkını savunamayacaklarını biliyorlar, daha da önemlisi bunun <b>“yakışıksız”</b> olduğunun farkındalar, vicdanları buna izin vermiyor.</p>
<p>Bugün bizim manşette okuyacaksınız, Sünni kesimin en önde gelen isimlerinin bir kısmı, bu <b>“hakkaniyete”</b> aykırı uygulamaya karşı çıkıyor.</p>
<p>Erdoğan’ın aldığı pozisyondan çok daha ileri bir pozisyon alıyorlar.</p>
<p>Çifte standardı reddediyorlar.</p>
<p>Onlara katılacak çok isim olduğuna da inanıyorum.</p>
<p>Kendi tabanı, Erdoğan’ı geçiyor.</p>
<p>Bu ülkedeki Sünni dindarların hakları, bütün <b>“ezilenlerin”</b> haklarıyla birlikte güvenceye alınabilir ancak, demokrasi, her kesimi aynı şekilde sarmaladığında demokrasi olabilir.</p>
<p>Sadece <b>“kendin”</b> için demokrasi isteyemezsin, demokrasiyi bir <b>“seçim pazarlığına”</b> indirgeyemezsin.</p>
<p>22 Temmuz zaferi daha sonra bir kâbusa dönüşmüştü, umarım Erdoğan 12 Eylül zaferini de herkes için bir kâbusa dönüştürmez.</p>
<p>Muhafazakâr kesim <b>“sadece kendine Müslüman”</b> bir lider arasaydı, Susurluk’a <b>“fasa fiso”</b> diyen Erbakan hâlâ lider olurdu.</p>
<p>Türkiye hızını Erdoğan’a göre ayarlamayacak, Erdoğan hızını Türkiye’ye göre ayarlayacak.</p>
<p>Tabii, lider olmak istiyorsa...</p><b><br/>ahmetaltan111@gmail.com</b></div>

Kaynak: [taraf.com.tr](http://www.taraf.com.tr:80/ahmet-altan/makale-erdogan-in-anlamadigi.htm), [web.archive.org (arşiv bağlantısı)](http://web.archive.org/web/20101018045654/http://www.taraf.com.tr:80/ahmet-altan/makale-erdogan-in-anlamadigi.htm)
