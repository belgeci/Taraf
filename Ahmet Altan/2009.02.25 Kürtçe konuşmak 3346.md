# Kürtçe konuşmak

*Ahmet Altan 25.02.2009*

<div class="taraf_structure_2col_1zq">
<div class="margen_n">



 <p>Dün gazetelerin internet sitelerini okuyup da televizyonların haber programlarına bakınca sandım ki korkunç bir şey oldu. <br/>Konuşmalar, demeçler, sansürler... <br/>Ne olmuş? <br/>Ahmet Türk Meclis’teki grup toplantısında Kürtçe konuşmuş. <br/>Bizim ülkemizi şaşırtan gerçeğin özeti şu: <br/>Kürt, Kürtçe konuşmuş. <br/>Bir Kürdün Kürtçe konuşmasını büyük bir olay olarak gören bir ülkede yaşıyorum ben. <br/>Bakın size büyük sırrı açıklıyorum. <br/>Kürtler Kürtçe konuşur. <br/>Türkler Türkçe konuşur. <br/>İngilizler İngilizce konuşur. <br/>Fransızlar Fransızca konuşur. <br/>Beni kızdırırsanız böyle sayar giderim. <br/>Neden bir Kürdün Kürtçe konuşması bize bu kadar garip geliyor? <br/>Bill Clinton gelince, herkes onun bizim Meclis’teki İngilizce konuşmasını alkışlıyor. <br/>Ama Ahmet Türk’ün Kürtçe konuşmasına şaşıyor. <br/>İngilizce konuşulabilen bir Meclis’te neden Kürtçe konuşulamasın? <br/>Tabii ki farkındasınız bunun mantıklı bir açıklaması yok. <br/>Şöyle bir açıklama bulmuşlar: <br/>“Meclis’te ancak devletin resmen kabul ettiği diller konuşulabilir.” <br/>Aslında bu, “bizim Meclis’te Kürtçe dışında her dil konuşulabilir” anlamına geliyor. <br/>Ama bu “mantık oyunu” da artık yürümüyor. <br/>Çünkü, Kürtçe bizim resmen tanıdığımız Irak’ın “resmî” dillerinden biri. <br/>Şimdi ne olacak? <br/>Olacak bir şey yok. <br/>Kürtlerin Kürtçe konuştuğunu kabul edeceğiz. <br/>Kürtlerin Kürtçe konuşmasından daha doğal ne var? <br/>Ne olur Kürtçe konuşurlarsa? <br/>Devlet mi yıkılır? <br/>Eğer bu ülkenin vatandaşlarının bir bölümü anadilini konuştuğu için bu devlet batacaksa, bırakın batsın. <br/>Sadece “konuşarak” batırılacak bir memleket zaten ayakta kalmaz çünkü. <br/>Ama merak etmeyin hiçbir ülke birileri anadilini konuştu diye batmaz. <br/>Tam aksine, insanların anadilini yasaklarsanız memleketi batırırsınız. <br/>Amerika’da devlet dairelerinde hem İngilizce hem İspanyolca duyurular var. <br/>Neden? <br/>Çünkü devlet, insanlara hizmet etmek için kurulmuş bir teşkilat, Amerikan devletinin görevlerinden biri de İngilizce bilmeyen Latin kökenli vatandaşlarına en iyi hizmeti vermek. <br/>Onun için İspanyolca da yazıyorlar. <br/>Ve, inanmayacaksınız ama bu yüzden batmıyorlar. <br/>Türkiye de batmaz. <br/>Devlet dairelerine Kürtçe tabelalar koyarsak da batmaz. <br/>Mahkemeye gittiğinde yargıcın söylediğini anlamadığı için tercümana ihtiyaç duyan Kürt vatandaşlarınıza daha iyi hizmet vermiş olursunuz. <br/>Bir işe yarayacağını bilsem, yemin ederim dizlerimin üstüne çöküp yalvaracağım, “nolur bu saçma sapan işleri bir kenara bırakalım” diye. <br/>Yaşlandım, yakında Allahın izniyle ölüp gideceğim, hâlâ “Kürt, Kürtçe konuşur” diye yazı yazmak zorunda kalıyorum. <br/>Yazarlık açısından nasıl da utanç verici bir durum... <br/>“Ali topu bana at,” “Ayşegül ip atla” düzeyinde yazılar yazmayı kim ister? <br/>Böyle yazılar yazmayalım desem, bu saçmalığın altında öyle insani dramlar yaşanıyor ki yazmamak mümkün değil. <br/>Hapishanelerde Kürt mahkûmların aileleriyle Kürtçe konuşmaları yasaklanıyor. <br/>Mahkûmun zavallı annesi Türkçe bilmediği için çelik parmaklıkların arasından oğluna bakıp hiçbir şey söyleyemeden sessizce ağlıyor. <br/>Bir düşünün o anneyi... <br/>Bir düşünün o oğlu... <br/>Ahmet Türk de Diyarbakır hapishanesinde bu sahneyi aynen yaşamış, Türkçe bilmeyen annesiyle konuşamamış. <br/>Yemin etmiş o zaman, “resmî bir yerde Kürtçe konuşacağım” diye. <br/>Konuştu da... <br/>Bence de iyi etti. <br/>Her evlat annesine borcunu ödemeli. <br/>Diyorlar ki, “seçimler için yatırım yaptı,” yapsın ne olacak, diğerleri yapmıyor mu? <br/>Seçim zaten böyle bir şeydir. <br/>Seçmenini memnun etmeye çalışırsın. <br/>Seçimlerin iyi tarafı budur. <br/>Bilmiyorum, bu tuhaflıklardan ne zaman kurtulacağız? <br/>Ama işin iyi tarafı bu kez politikacılardan büyük tepkiler gelmemesi. <br/>Kürtçe konuşmayı “anayasa suçu” zanneden Meclis Başkanı’ndan başka kimseden öyle çok saldırgan açıklamalar duyulmadı. <br/>CHP’liler bile ılımlıydı. <br/>Eh, bu da bir şey. <br/>Demek yavaş yavaş öğreniyoruz. <br/>Kürtler, Kürtçe konuşuyor. <br/>Bunu öğrenene kadar ne acılar çekildi bu ülkede, bir ara sokaklarda bile Kürtçe konuşulmasını yasakladık, Kürtçe şarkı söylenmesini yasakladık. <br/>Yasak kalktı, ne oldu? <br/>Hayat normalleşip rahatladı. <br/>Ah ki ah, hâlâ bunları yazıyoruz. <br/>Hadi hep beraber... <br/>“Kürtler Kürtçe konuşur, Türkler Türkçe konuşur, kışın kar yağar, baharda yağmur olur, Ali topu bana at...”</p>
<br/>
<br/>
<br/>



<br/>


<div id="taraf_not">
</div>

</div>


</div>
