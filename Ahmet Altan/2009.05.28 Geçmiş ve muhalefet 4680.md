# Geçmiş ve muhalefet

*Ahmet Altan 28.05.2009*

<div class="taraf_structure_2col_1zq">
<div class="margen_n">



 <p>Başbakan Erdoğan tarihî bir konuşma yaparak geçmişteki “faşizan” uygulamalardan söz etti. <br/><br/>Bu konuşmasıyla yeni bir gerçeği mi açıkladı? <br/><br/>Hayır. <br/><br/>Onun konuşmasını “tarihî” yapan neydi peki? <br/><br/>Geçmişi neredeyse tümüyle bir “yalan” üstüne kuran bir devletin yöneticisi olarak ilk kez “yaşananların” üstündeki örtüyü aralamasıydı. <br/><br/>Muhalefet bu konuşmaya çok kızdı. <br/><br/>Niye kızıyor muhalefet? <br/><br/>Faşizan uygulamalar olmadığını mı düşünüyorlar geçmişte? <br/><br/>Eğer böyle düşünüyorlarsa tümden cahiller. <br/><br/>Yok, böyle düşünmüyor da böyle düşünüyor gibi yapıyorlarsa tam anlamıyla sahtekârlar. <br/><br/>Deniz Baykal’ın da ya da Devlet Bahçeli’nin “yakın tarihimizle” ilgili hiçbir şey bilmediklerine inanmak zor. <br/><br/>Daha geçenlerde Baykal, “çarşaf açılımı” nedeniyle “tek parti” döneminde yapılanlardan söz etti. <br/><br/>Neler olup bittiğini onlar da biliyorlar. <br/><br/>Sadece en ucuzundan, en pespaye, en yalana dayalı siyaseti, kendi siyaset anlayışlarına temel yapmayı tercih ediyorlar. <br/><br/>Baykal da Bahçeli de akademisyen. <br/><br/>Bu konularda benden daha bilgili oldukları çok açık. <br/><br/>Peki, başbakanın konuşmasının neresine itiraz ediyorlar? <br/><br/>Azınlıklara kötü davranılmadı mı? <br/><br/>Ermeni tehciri ya da katliamı ya da soykırımı olmadı mı? <br/><br/>Varlık vergisi alınmadı mı? <br/><br/>Mübadeleyle insanlar topraklarından uzaklaştırılmadı mı? <br/><br/>Bunlara “hayır” mı diyorlar? <br/><br/>Ya da “bunlar oldu ama bunlar faşizan uygulamalar değil” mi diyorlar? <br/><br/>“Bunlar olmadı” diyemezler, olaylar çok yakın tarihte gerçekleşti, tanıkları bile sağ. <br/><br/>“Faşizan değil” diyorlarsa, o zaman da açıp bir ansiklopediyi “faşizm” maddesini okusunlar. <br/><br/>Bir muhalefet düşünün ki “ansiklopedi” maddeleri bile ya bilmiyor ya reddediyor. <br/><br/>Bu muhalefetten bir iş çıkmaz. <br/><br/>Böyle uydur kaydır laflarla, anlamsız çıkışlarla siyaset yapamazlar, iktidar da olamazlar.<br/><br/>Zaten iki partinin de geleceğinde bir iktidar ihtimalinin görülmemesi, siyaseti böylesinde ucuzlatmalarından kaynaklanıyor. <br/><br/>Gerçek olmayan bir dünyada, “kandırılmak” isteyenleri kandırarak siyaset yapmaya çalışıyorlar. <br/><br/>Zaten, onların bu “geriliği” AKP’yi ülkenin tek “ilerici” partisi haline getiriyor, onların bu ucuzluğu Erdoğan’ın “sıradan” olabilecek bir cümlesini “tarihî” bir konuşmaya dönüştürüyor. <br/><br/>AKP’nin “gerçekte” ne olduğunu anlayabilmemiz için onu “gerçekler” adına ve AKP’nin bugün durduğu çizgiden daha “ilerde” durarak eleştirecek bir muhalefete ihtiyacımız var. <br/><br/>O da ne zaman çıkar Allah bilir. <br/><br/>Ama bütün bu gürültü patırdı, bize yakın tarihimizi çok net ve açık biçimde konuşmamız gerektiğini gösteriyor. <br/><br/>Devlet, kendi tarihinden korkuyor. <br/><br/>Bunu anlıyorum, çünkü o tarih bütün gerçeğiyle ortaya çıktığında devletin kendisini değiştirmesi gerektiği de anlaşılacak. <br/><br/>Ama toplumun bir kesimi bu gerçeklerden niye korkuyor, onu anlamıyorum. <br/><br/>Bir “yalanla” yaşamak ve bir “yalanla” avunmak çok mu hoşumuza gidiyor? <br/><br/>“Geçmişin yalanıyla” övünmek yerine “bugünün gerçeği” ile övünmek daha iyi değil mi?<br/><br/>Bugünün gerçeğini “övünülecek” hale getirmek için de tarihin üstünü kaplayan bu yalan dolanı bir iyice temizlememiz gerekiyor. <br/><br/>Bunun için de cumhuriyetin kuruluşundan başlamalıyız. <br/><br/>Cumhuriyetin ilk “reisicumhuru” olan Mustafa Kemal Atatürk, bir diktatördü. <br/><br/>Daha sonra onun yerine geçen İsmet İnönü de diktatördü. <br/><br/>Ülke uzun yıllar bir “tek parti” diktasıyla yönetildi. <br/><br/>Bu cümlelere itirazı olan var mı? <br/><br/>Atatürk ve İsmet Paşa “diktatör değildi” diyen varsa, nasıl diktatör olmadıklarını anlatsınlar bir dinleyelim. <br/><br/>Cumhuriyet, ceza yasasının önemli bir kısmını “faşist” İtalya’nın yasalarından aldı. <br/><br/>“Almadı” diye varsa, onlar da yasa maddelerini göstererek tezlerini kanıtlasınlar. <br/><br/>Atatürk de, İsmet Paşa da “muhalefete” izin vermedi. <br/><br/>Sadece muhalefetin “örgütlenmesine” değil, “muhalif fikirlerin” söylenmesine bile imkân tanımadılar. <br/><br/>Bu “toplumun sınıflardan” oluştuğunu söylemek bile yasaktı. <br/><br/>Onlardan sonra gelenler de bu faşist anlayışı sürdürdüler. <br/><br/>“Demokrasi” olduğu iddia edilen dönemde de faşizm sürdü. <br/><br/>“Sınıf” sözcüğünü yazdığı için mahkûm olan yazarlar yaşadı bu ülkede. <br/><br/>“Solcu” olduğu için yazarlar öldürüldü. <br/><br/>Sadece “azınlıklara” değil, kendilerine benzemeyen Türklere de zulmettiler. <br/><br/>Liberal Cavit Bey’i astılar, Komünist Mustafa Suphi’yi boğdurdular. <br/><br/>Var mı bunlara itiraz eden? <br/><br/>Baykal ya da Bahçeli, “hayır, böyle şeyler olmadı” mı diyor? <br/><br/>Faşizm bu ülkede hiç bitmedi. <br/><br/>Bunları konuşursak, gerçekleri görürsek belki bitecek. <br/><br/>Bırakın devlet gerçeklerden korksun, siz niye gerçeklerden korkuyorsunuz? <br/><br/>Çok mu seviyorsunuz bu faşizmi, bu yalanları, bu sahtekârlıkları? <br/><br/>Bu faşizmin kurbanı sizsiniz, neden zaliminize böyle tapınıyorsunuz?</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5762.htm), [web.archive.org (arşiv bağlantısı)](http://web.archive.org/web/20090818030416/http://www.taraf.com.tr:80/makale/5762.htm)
