# Çinliler, Türkler, Kürtler...

*Ahmet Altan 09.07.2009*

<div class="taraf_structure_2col_1zq">
<div class="margen_n">



 <p>Yaşananlar korkunç. <br/><br/>Her şey iki Uygur’un öldürülmesiyle başladı. <br/><br/>Çin polisinin sanıkları yakalamayıp olayın üstünü örtmeye çalışması üzerine olaylar patladı. <br/><br/>Şincan’da Uygurlar ayaklanarak Çinlilerin dükkânlarını yağmaladı. <br/><br/>Polisin desteklediği Çinliler karşı saldırıya geçti. <br/><br/>Uygurları öldürmeye başladılar. <br/><br/>Kadınların ırzına geçtiler. <br/><br/>Ordu olaya müdahale etti. <br/><br/>Şincan Komünist Partisi Genel Sekreteri “göstericileri idam edeceklerini” söyledi. <br/><br/>Bir cehennem gibi orası şimdi. <br/><br/>Çin devleti ordusuyla, polisiyle Uygurların üstüne abanıyor. <br/><br/>Ve, Çinlileri durduracak hiçbir güç yokmuş gibi gözüküyor. <br/><br/>Dünya, Çin devletini kınıyor ama Çin aldırmıyor. <br/><br/>Çin’i durdurabilecek tek eylem herhalde “Çin mallarına dünya çapında bir ambargo” olur. <br/><br/>Bu yapılabilirse Çin geriler. <br/><br/>Adı “komünist” olan ama yeryüzünün belki de en vahşi kapitalist sistemini uygulayan Çin, “paradan” başka birşeye aldırmayacakmış gibi görünüyor. <br/><br/>Çin büyüyüp zenginleşen bir ülke. <br/><br/>Ama bunu, sadece Uygurları değil kendi halkını da baskılarla bunaltarak gerçekleştiriyor. <br/><br/>Uygurlar ise bu baskıdan nasiplerini fazlasıyla alıyorlar. <br/><br/>Özellikle “din” ve “dil” konusunda büyük baskı altındalar. <br/><br/>On sekiz yaşından küçüklerin camiye gitmesi yasak. <br/><br/>Uygur dilinin kullanımına kısıtlamalar getirilmiş. <br/><br/>Hapishaneler “muhaliflerle” dolu. <br/><br/>Uygurlar, “kültürlerinin, dillerinin ve dinlerinin” tehlike altında olduğunu söylüyorlar. <br/><br/>“Kültür ve dil” konusundaki şikâyetleri aslında bizim ülkemizdeki Kürtlerin şikâyetlerine benziyor. <br/><br/>Vahşet, başka bir ülkede yaşandığı vakit insanlar, “kendi ülkelerinde” yaşandığında fark etmedikleri haksızlıkları daha iyi algılıyorlar. <br/><br/>Eminim burada Kürtlerin acılarını anlamayan birçok Türk, Uygurların yaşadığı acıları çok iyi hissedip anlıyordur. <br/><br/>Bu konuda Çin devletiyle Türk devletinin yaklaşımları birbirine benziyor. <br/><br/>Söyledikleri hemen hemen aynı: <br/><br/>“Benim yönetimim altında, benim istediğim gibi yaşayacaksın, benim verdiğimden fazlasını istemeyeceksin.” <br/><br/>Buna karşı çıkanın başı belaya giriyor. <br/><br/>Hapse atılıyor, yargılanıyor, öldürülüyor. <br/><br/>Milat’tan sonra üçüncü bin yılın içindeyiz hâlâ aynı vahşet sürüyor. <br/><br/>Neden böyle bir vahşet var? <br/><br/>Neden biz bu tür vahşeti Batı’da görmüyoruz? <br/><br/>Kendi geçmişleri çok kanlı olan Amerika ve Avrupa bu vahşeti nasıl aştı? <br/><br/>Bugün herhangi bir Avrupa ülkesinde polis onlarca, yüzlerce insanı sokaklarda kafalarından vurup öldürebilir mi? <br/><br/>Kadınların ırzına geçebilir mi? <br/><br/>Bu, olmaz. <br/><br/>Olmayacağını hepimiz biliyoruz. <br/><br/>Niye olmaz peki? <br/><br/>Öncelikle, “çoğunlukta” olanlar “azınlıkta” olanların öldürülmesine karşı çıkarlar Avrupa’da. <br/><br/>“Bu devleti yönetenler benim ırkımdan, öldürülenler ise başka ırktan onun için yapılanları görmezden geleyim” demezler. <br/><br/>Böyle bir zulüm uygulamaya kalksa Fransız devletini Fransızlar, Alman devletini Almanlar, İngiliz devletini İngilizler durdurur. <br/><br/>Türklerle Çinlilerin kendi devletlerinin zulmü karşısında gösterdikleri sessizliği, Avrupa’dakiler göstermez. <br/><br/>Niye peki? <br/><br/>Aradaki fark ne? <br/><br/>Eminim sosyologlar, siyaset bilimciler bu konuya benden daha iyi bir cevap vereceklerdir ama benim görebildiğim, bu iki farklı davranış biçiminin altında insanların kendilerine sordukları sorunun farklılığı yatıyor. <br/><br/>Türkler, Çinliler gibi kalkınsa da “gelişmişliğe” ulaşamamış ülkelerde, önemli olan devleti “kimin” yönettiği. <br/><br/>“Yöneten” kendi ırklarındansa, yapılan zulme pek ses çıkarmıyorlar. <br/><br/>Batılılar için ise önemli olan devletin “nasıl” yönetildiği. <br/><br/>Elbette onlar için de hâlâ “kimin” yönettiği sorusu bir önem taşıyor ama bu “nasıl yönettiği” sorusundan sonra geliyor. <br/><br/>“İyi yönetilen” bir ülkenin sokaklarında cesetler bulunmaz, kuyularından kemikler çıkmaz. <br/><br/>Avrupa’nın yakın geçmişi kan ve vahşetle doludur ama artık bugün bir İngilizin, sokaklarda insanların öldürülmesine, kuyulardan kemikler çıkmasına sessiz kalacağını düşünebilir misiniz? <br/><br/>Ben, gelişmişliğin, devlet yönetimi konusunda “kim” sorusundan “nasıl” sorusuna geçilerek elde edilebileceğine inanıyorum. <br/><br/>Gelişmiş biri, “yöneten kötü yönetiyorsa, o yönetici benden biri bile olsa karşıyım” diyor, gelişmemiş biri ise “nasıl yönetirse yönetsin yeter ki yönetici benden olsun” diyor. <br/><br/>Ve “kim” sorusunun önemli olduğu ülkelerde acı hiç bitmiyor.</p>
<br/>
<br/>
<br/>



<br/>


<div id="taraf_not">
</div>

</div>


</div>
