# Amaaan...

*Ahmet Altan 15.07.2010*

<div class="yazi"><p>Sanal insan yaratmışlar.</p>
<p>Televizyonda görünüyor, sen bir şey söylüyorsun o bir cevap veriyor.</p>
<p>Ekrana bir kâğıt tutuyorsun, kâğıdın üzerindekileri okuyor.</p>
<p>Canlıyı kopyalamak ise çok öncesinin işi.</p>
<p>Koyunları klonladılar.</p>
<p>Genetik haritaları çıkartıyorlar, görüntülü telefon yapıyorlar, uzaya gidiyorlar, robotları kullanıyorlar, kansız ameliyatlar gerçekleştiriyorlar.</p>
<p>Kim yapıyor bunları?</p>
<p>Bizimle aynı zaman diliminde, bizimle aynı gezegende yaşayan, bizimle aynı genetik yapıya sahip diğer insanlar yapıyor.</p>
<p>Biz yapamıyoruz.</p>
<p>Niye diğer ülkelerde yaşayan insanlarla aramızda böylesine büyük farklar var?</p>
<p>Bir düşünün.</p>
<p>Eğer dünya sadece Türkiye’den ibaret olsaydı hâlâ ayran içip davul çalıyor olacaktık.</p>
<p>İnsanoğlunun büyük teknolojik gelişiminde neredeyse hiç rolümüz yok.</p>
<p>Bu büyük gelişim macerasında bizim insanlığa hemen hemen hiçbir katkımız olmadı, sadece onların yaptıklarını kullanmayı öğrenebildik.</p>
<p>Elektriği biz bulmadık, radyoyu biz bulmadık, telgrafı, telefonu, televizyonu, arabayı, treni, uçağı biz bulmadık, lazeri, robotu, interneti, bilgisayarı biz bulmadık.</p>
<p>İnsanlık bize kızıp da “verin bizim bulduklarımızı geriye, bundan sonra bizim bulduğumuz hiçbir şeyi kullanmayacaksınız” dese, biz o anda ışıksız kerpiç evlerimize geri döner, ok ve yayla tavşan avlamaya çıkar, bir yerden bir yere atla, en kabadayısı faytonla gideriz.</p>
<p>Yaratıcılıkta yüzlerce yıl geriden geldik.</p>
<p>Bugün hâlâ aynı mesafeyi koruyor, fevkalade geriden geliyoruz.</p>
<p>Onlar canlıları klonlamayı, sanal insan yapmayı beceriyor.</p>
<p>Biz daha onların “buluşlarını” kendi zihinsel gündemimize alamıyoruz.</p>
<p>Neden böylesine geriyiz?</p>
<p>Sanırım biz büyük bir “zihinsel kilitlenme” yaşıyoruz.</p>
<p>Saçma sapan sorunlar yaratıyor sonra da bunların çözümlenmesini yasaklıyoruz.</p>
<p>Sorunlarımızın hiçbiri “gerçek” sorun değil.</p>
<p>Bunların hepsi “yapay” ve mekanik sorunlar.</p>
<p>Neredeyse yüz yıldır hiç değiştirmeden “kullandığımız” yasakları ve bu yasakların hep canlı tuttuğu sorunları bir gecede çözebiliriz.</p>
<p>Bana Türkiye’nin bir gecede çözülemeyecek büyük bir sorununu söyleyin.</p>
<p>Türban mı?</p>
<p>Tek bir yasa değişikliğiyle çözümlenir.</p>
<p>Kürt meselesi mi?</p>
<p>Anayasadaki tek bir maddenin değişimiyle çözümlenir.</p>
<p>Alevilik mi?</p>
<p>Cemevlerini ibadethane kabul eden bir mevzuat değişikliğiyle çözümlenir.</p>
<p>Eğitim mi?</p>
<p>Batı standartlarında bir özgürlük rejiminin kabulüyle çözümlenir.</p>
<p>Deprem mi?</p>
<p>İhale yasasındaki bir “yapı malzemeleri” değişikliğiyle çözümlenir.</p>
<p>Bir gecede çözülemeyecek meselesi yok Türkiye’nin.</p>
<p>Turgut Özal, iktidarının yalnızca ilk kırk gününde yaptığı yasal değişikliklerle bambaşka bir Türkiye yaratmıştı.</p>
<p>Hiç çözülemeyecek gibi görünen sorunlar çözülüvermişti.</p>
<p>Ticaret, finans, iletişim, ulaşım, spor kırk günde yüzyıllık mesafe kaydetmişti.</p>
<p>Burada sorunları çözmek çok kolay çünkü sorunlar “gerçek” değil, kökü olmayan yapay sorunlar.</p>
<p>Bizim “sorunumuz” öyle “sorun olarak gördüklerimiz” değil, bizim sorunumuz o “sorunları yaratan” ve çözülmesine izin vermeyenler.</p>
<p>Çözülmemesi için de büyük bir “zihinsel kilitlenmeye” eğitim ve medya yoluyla hapsediyorlar bizi.</p>
<p>Sorunları ve çözümleri hiç düşünmeyelim, hiç konuşmayalım, hiç çözmeyelim diye öylesine iğdiş ediyorlar ki zihinlerimizi bütün yaratıcılığımızı da kaybediyoruz.</p>
<p>Bir tek kaydadeğer buluş çıkmıyor bizden.</p>
<p>İnsanlığın sırtında bir parazit gibi yaşıyoruz, onlar buluyor biz kullanıyoruz.</p>
<p>Yetmiş milyon insanın, sadece bir gecede yapılacak “mekanik” birkaç değişiklikle çözümlenecek sorunlar içinde hayatlarını kaybetmesi çok acıklı değil mi?</p>
<p>Zihinsel olarak kendi çağımızdan böylesine kopuk ve geri yaşamamız yaratıcılık alanında bizi bir tür “mağara adamı” düzeyine indirgiyor.</p>
<p>Çok parlak, çok eğlenceli, çok yaratıcı bir çağda, dünyanın en güzel ülkelerinden birinde, yapay sorunlarla boğuşarak yüz yıl öncesini yaşıyoruz.</p>
<p>“Bir gecelik” bir kararlılık eksikliğinden bir hayatı boşa harcıyoruz.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-amaaan-2.htm), [web.archive.org (arşiv bağlantısı)](http://web.archive.org/web/20100718205629/http://www.taraf.com.tr:80/ahmet-altan/makale-amaaan-2.htm)
