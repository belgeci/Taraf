# Öyleyse ne

*Ahmet Altan 27.02.2010*

<div class="taraf_structure_2col_1zq">
<div class="margen_n">



 <p>Peki, neydi o afur tafur, “İstanbul’daki sorgulamalardan rahatsızız, onun için bütün orgeneraller burada toplandık” açıklamaları, gerginlikler, “darbe olacak” söylentileri, Çankaya zirveleri? <br/><br/>Askerî savcılığın görevlendirdiği bilirkişi, “Balyoz Darbe Planı’nın” varlığını kabul etmiş. <i><br/><br/>Sabah</i> gazetesinin verdiği haberi dün sivil savcılık da doğruladı. <br/><br/>Darbe planlarının varlığını askerî bilirkişi kabul ettikten sonra Genelkurmay neden rahatsız oluyor? <br/><br/>Ordunun bünyesinde böyle darbe planlarının hazırlanmasından rahatsızsa niye “soruşturmadan” rahatsız olduğu duygusu uyandıracak bir açıklama yapıyor? <br/><br/>Neden kendi içinde soruşturma açtırıp suçluları ortaya çıkarmıyor? <br/><br/>Zaten Ankara’da yaşananların tümünde bir tuhaflık ve anlamsızlık var. <br/><br/>Genelkurmay’da orgenerallerle oramirallerin toplanıp “yargıya müdahale” anlamına gelecek bir bildiri yayınlamaları da, Başbakan’ın, kendisine bağlı bir devlet görevlisiyle “zirve” düzenlemesi de garip davranışlar. <br/><br/>Ortada bir darbe planı varsa, bu planın belgeleri bulunuyorsa, bu belgelerin gerçekliği bilimsel olarak kanıtlanıyorsa, artık öyle açıklamalarla, zirvelerle yargıya müdahale edemezsin. <br/><br/>Balyoz Planı’nın saklanabilecek bir yanı yok. <br/><br/>Eldeki belgeler durumu açıkça ortaya koyuyor. <br/><br/>Korkunç planlar çıktı o darbe planının içinden. <br/><br/>Kendi camimizi bombalamak için “harekât emirleri” yazıldığı, subaylarla astsubayların bu iş için görevlendirildiği belgelendi. <br/><br/>Genelkurmay Başkanı, biz bu harekât emirlerini yayımladığımız zaman televizyon kameralarının önüne çıkıp, “Allah Allah diye saldıran ordu cami bombalar mı, lanetliyorum bunları” demişti. <br/><br/>Dün, “cami bombalamak” için hazırlanan harekât emirlerinde adı geçen bütün subaylarla astsubaylar gözaltına alındı. <br/><br/>Savcılar, şimdi “cami bombalama” planlarını soruşturuyor. <br/><br/>Bu, benim gördüğüm en çılgınca planlardan biriydi. <br/><br/>Medyanın bir kısmı ise bu korkunç planların yayımlanmasını “orduyu yıpratmak” olarak sunmaya uğraştı. <br/><br/>Bu medyanın ordu ve darbe hayranlığının sonu yok. <br/><br/>Utanma duygusunu falan bir kenara atmışlar artık. <br/><br/>Ordunun en korkunç planları hazırlamasını bile “mubah” görüyorlar. <br/><br/>Askerlerin “siyasi iktidarları” devirmesini ve devirme hakkına sahip olmasını cansiperane bir şekilde savunuyorlar. <br/><br/>Uzun uzun hukuk tartışmaları yapıyorlar ve “cami bombalamak” için plan yapmanın aslında suç olmadığı sonucuna varıyorlar. <br/><br/>Değişik bir hukuk anlayışları olduğu çok açık. <br/><br/>Medyanın “hukukunda” ordunun suç işlemesine mani olabilecek bir madde bulunmuyor. <br/><br/>Üstelik böyle şeyler yazıp konuşmaları için birilerinin onlara emir verdiğini sanmıyorum, içlerinden öyle geliyor, bir balinanın sırtına yapışmış parazitler gibi orduya yapışmışlar, varlıklarını ordunun iktidarında sürdürmek için uğraşıyorlar. <br/><br/>Buna da gazetecilik diyorlar. <br/><br/>Darbe planlarıyla ilgili haberlerden kuşku duyuyorlar ama ordunun içinde birilerinin darbe planı hazırlayacağından kuşku duymuyorlar. <br/><br/>Bir de “etikten, ahlaktan” söz etmiyorlar mı, en çok da ona bayılıyorum. <br/><br/>Darbecileri değil gazetecileri eleştirmeyi “ahlaklı” bulan gazeteci tayfası herhalde bizim ülkeye özgü bir insan türü. <br/><br/>Buranın omurgası çarpılmış. <br/><br/>Darbe planları yapan orduyla çarpılmış, bunu alkışlayan medyayla çarpılmış, kendi memuruyla “zirve” yapan başbakanla çarpılmış. <br/><br/>Şimdi sancılı bir operasyonla bu çarpılmış omurga düzeltilmeye uğraşılıyor. <br/><br/>Bir gün darbecileri herkesten önce kendisi yakalayıp adalete teslim edecek bir ordumuz, darbeciliği ahlaksızca bulan medyamız olacak. <br/><br/>Yazarları, “patronun kölesi” arzuhalciler sanan başbakanlar, “ağızlarından çıkanı kulaklarının duyacağı” bir hassasiyete kavuşacak. <br/><br/>Ordusuyla, medyasıyla, başbakanıyla “demokrasiyi” kendi bünyesinin doğal parçası haline getirememiş bir kalabalık, her biri kendince bir özgürlük türüne karşı çıkarak varlığını sürdürüyor bu ülkede. <br/><br/>Demokrasinin ve özgürlüğün ne olduğunu hiç bilmeyen, bunun somut örneklerini hiç yaşamamış bir toplumda demokrasiyi kurmak zor. <br/><br/>Ama kaçınılmaz. <br/><br/>Bütün bu insanlara inat bu toplum demokrasiyi buraya yerleştirecek. <br/><br/>Bir saçmalık dönemi olarak anılacak bu yıllar. <br/><br/>Ve, birçok insan yazdığından, söylediğinden utanacak. <br/><br/>Ama onların “utancına” aldıran pek kimse olmayacak.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/10261.htm), [web.archive.org (arşiv bağlantısı)](http://web.archive.org/web/20100305034600/http://taraf.com.tr:80/makale/10261.htm)
