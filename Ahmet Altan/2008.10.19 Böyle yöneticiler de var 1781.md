# Böyle yöneticiler de var

*Ahmet Altan 19.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Mustafa Kemal, daha sonra çok ünlenecek bir konuşmasında, “biz komünist değiliz, biz faşist değiliz,” demiş...</p><br/>
<p>Sonra da “biz neyiz” sorusuna tam bir cevap bulamayınca, “biz bize benzeriz” diye bitirmişti cümleyi.</p><br/>
<p>Bu “biz bize benzeriz” lafını çok sevdik biz.</p><br/>
<p>Hiçbir şeye benzemiyoruz...</p><br/>
<p>Kendimize benziyoruz.</p><br/>
<p>Kendimizin ne olduğunu da pek tarif edemiyoruz.</p><br/>
<p>Sadece “bizim çok özel koşullarımız” olduğunu söylüyoruz.</p><br/>
<p>Dünyada bunca millet, bunca devlet, bunca kavim var ama biz hepsinden farklıyız.</p><br/>
<p>Bu, iyi bir şey mi?</p><br/>
<p>Bize benzemeyenlerin çoğunun bizden daha özgür, daha mutlu, daha zengin olduğuna bakılırsa çok da iyi bir şey değil.</p><br/>
<p>Norveç, Lüksemburg, İsviçre bizden çok daha zengin ve huzurlu yaşıyorlar.</p><br/>
<p>Onlara benzesek fena olmazdı mesela.</p><br/>
<p>Ha, onların Kürtleri, PKK gibi örgütleri yok.</p><br/>
<p>Onlara benzeyemeyiz.</p><br/>
<p>Peki, Baskları olan İspanya’ya, İrlandalıları olan İngiltere’ye, Korsikalıları olan Fransa’ya benzesek olur mu?</p><br/>
<p>“Yook, bizde çok dindar var” derseniz, İspanya’nın, Fransa’nın dindarlığının bizden pek eksiği olmadığını söyleyebiliriz.</p><br/>
<p>O ülkeler nasıllar?</p><br/>
<p>Geçenlerde Genelkurmay Başkanı Orgeneral İlker Başbuğ, “dünyanın bütün orduları böyle davranır” deyince, biz biraz baktık bu ülkelere.</p><br/>
<p>Oradaki ordular nasıl davranıyor diye.</p><br/>
<p>Bize pek benzemiyorlar.</p><br/>
<p>Fransa’da çok taze bir olay oldu.</p><br/>
<p>Geçtiğimiz temmuz ayının başında bir felaket yaşandı.</p><br/>
<p>Ülkenin güneyindeki Carcassone kentinde halka açık bir “rehine kurtarma operasyonu” yapıldı “kurusıkı” silahlarla.</p><br/>
<p>Fakat bu “operasyon” sırasında aralarında beş yaşında bir çocuğun da bulunduğu 17 kişi, askerleri izlerken “hakiki” mermilerle vuruldu.</p><br/>
<p>Fransa ayağa kalktı.</p><br/>
<p>Fransız Genelkurmay Başkanı Bruno Cuche, derhal dört yıldızlı bir generali “bir haftada sonuçlandırılacak” bir araştırma için görevlendirdi.</p><br/>
<p>Fransa Devlet Başkanı Sarkozy, üst düzey generalleri Elize Sarayı’na toplayıp, “siz profesyonel falan değilsiniz, hepiniz amatörsünüz” diye bağırdı.</p><br/>
<p>Ardından yaralıları ziyaret edip, “bunun affedilmez bir ihmal” olduğunu söyledi.</p><br/>
<p>Savunma Bakanı, Genelkurmay Başkanını arayıp, “güvenlik prosedürlerinde çok ciddi ihmaller olduğunu” söyleyip sorumluların “gereğini yapmasını” istedi.</p><br/>
<p>Soruşturmalar, 28 yaşındaki bir çavuşun yanlışlıkla cebindeki “hakiki mermilerle dolu” şarjörü kullandığını ortaya çıkardı.</p><br/>
<p>Çavuş gözaltına alındı.</p><br/>
<p>“Deneyimli” bir asker olduğu söylenen çavuş, “kasıtsız yaralanmaya sebebiyetten” mahkemeye verildi.</p><br/>
<p>Olay, bir çavuşun “dalgınlığından” kaynaklanmıştı.</p><br/>
<p>Ölen yoktu.</p><br/>
<p>Peki ne oldu?</p><br/>
<p>1999’da Kosova’da NATO Barış Gücü’nün komutanlığını da yapmış olan Genelkurmay Başkanı Cuche istifa etti.</p><br/>
<p>Sarkozy de “amatörsünüz” diye azarladığı generalin bu istifasını, “sorumluklarının bilincinde olan bir adamın, büyük bir askerin jesti” olarak övdü ve istifayı kabul etti.</p><br/>
<p>Ne Fransız basınını “orduyu yıpratmakla” eleştiren oldu, ne de Sarkozy, Genelkurmay Başkanını savunmak için “siz kimin medyasısınız” gibi konuşmalar yaptı.</p><br/>
<p>Olay bir çavuşun hatasıydı.</p><br/>
<p>Ama insanlar yaralanmıştı.</p><br/>
<p>Devlet başkanı devlet başkanı gibi, genelkurmay başkanı da genelkurmay başkanı gibi davrandı.</p><br/>
<p>Biri olayın hesabını sordu.</p><br/>
<p>Diğeri sorumluluğu üstlenip istifa etti.</p><br/>
<p>Şimdi küçük bir sorumuz var.</p><br/>
<p>Bu ülkede devlet yöneticilerinin devlet yöneticisi gibi davranamamasının, kimsenin sorumluluğu üstlenip “gereğini” yapmamasının nedeni, bu ülkede Kürtlerin PKK’nın, dindarların bulunması mı?</p><br/>
<p>Şartlarımızın “çok özel” olmasından mı bizim yöneticilerimiz böyle?</p><br/>
<p>“Türkiye’nin özel şartları” kimsenin sorumluluğunun bilincinde olmaması anlamına mı geliyor?</p><br/>
<p>Başbakan onun için mi hesap soramıyor?</p><br/>
<p>Genelkurmay Başkanı onun için mi insanları tehdit ediyor?</p><br/>
<p>“Biz bize benzediğimiz” için mi?</p><br/>
<p>Biz, biraz da bize benzemesek, biraz da Fransızlara benzesek mesela, çok mu kötü olur?</p><br/>
<p>Allah muhafaza Fransa kadar fakir, Fransa kadar baskıcı, Fransa kadar kan içinde mutsuz bir ülke mi oluruz?</p><br/>
<p>Yoksa Fransa öyle değil mi?</p><br/>
<p>Yoksa Fransa bizden daha zengin, bizden daha özgür ve bizden daha mı mutlu?</p><br/>
<p>Acaba onların bizden daha iyi durumda olmaları “bize benzememelerinden” mi kaynaklanıyor?</p><br/>
<p>Dünyanın orduları, dünyanın yöneticileri var.</p><br/>
<p>Bize benzemiyorlar.</p><br/>
<p>Biz de onlara benzemiyoruz.</p><br/>
<p>Kim, kendi durumuyla övünmeyi hak ediyor peki?</p><br/>
<p>Biz mi, onlar mı?</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
