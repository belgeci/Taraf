# Şebboylar

*Ahmet Altan 11.12.2008*

<div class="yazi">Sabahleyin Gönül bir buket şebboyla geldi. <br/>Çingene çiçekçi, şebboyların ortasına birkaç da kırmızı kasımpatı koymuş kendiliğinden. <br/>Bana kahvaltı hazırlamadan önce çiçekleri vazoya yerleştirdi. <br/>Evin derli toplu durmasına yardımcı olmak için haftada birkaç gün gelir Gönül. <br/>Kahramanmaraşlı. <br/>Büyükada’da oturuyor. <br/>Kar, kış, fırtına dinlemez, ne yapar eder sabah saatinde çalar kapıyı. <br/>Bazen yanımda ona verecek param olmazsa, hiç gocunmaz, benim için üzülür biraz. <br/>“Bende para var,” der, “sana vereyim mi?” <br/>Çok güzel yemekler pişirir, Maraşlı ne de olsa. <br/>Arada bir ahbaplık ederiz. <br/>Emekli bir kocası, üç kocaman oğlu var. <br/>Oğullarından ikisi zaman zaman yabancı ülkelere çalışmaya giderler. <br/>Soğuk ülkelere gittiklerinde dertlenir biraz, üşüyecekler diye. <br/>Onların iyi olmasını ister, düzenli bir iş bulmalarını. <br/>İş bulmak zordur. <br/>Kendisi de sağlık sorunları yaşar ama hiç yakınmaz. <br/>Çocuklarının geleceği onun için kendi sağlığından da önemli bir konudur. <br/>Bu ülkedeki milyonlarca kadından biri o. <br/>Onun gibi kadınların çocukları gazetelerin, ajansların haberlerinde “rakamlar” olarak belirir bazen, şu kadarı öldü, yaralandı, vuruldu, şu kadarı işsiz geziyor diye. <br/>O haberlerin gerçek anlamının ne olduğunu anlayabilmek için kadınlarla konuşmak gerekir. <br/>Onların çocuklarından söz edişlerini dinlemek gerekir. <br/>O zaman, o çocukların birer “rakam” değil, birer insan olduğunu anlarsınız. <br/>Gönül, kahvaltıyı hazırlarken ben de gazeteleri okumaya koyuldum. <br/>Yunanistan, liseli bir gencin polisler tarafından vurulmasından sonra karışmıştı. <br/>Bütün ülke “çocuğun ölümüne” sahip çıkıyordu. <br/>Gerçi anarşist gruplar da kışkırtıyordu olayları ama Yunanlıların çoğu bu ölüme öfkelenmişti. <br/>Hükümetin istifası bile gündemdeydi. <br/>Yunanlılara gıpta ettiğimi söylemeliyim. <br/>Çocuklarının devletin pençesinde ezilmesine gerçekten ciddi bir tepki gösteriyorlar, devletin çocuklara el kaldırmasını, yaptıkları büyük gösterilerle önlemeye çalışıyorlardı.<br/>Yaşanan bu olaylardan sonra Yunanistan’da bir polisin bir gence silah doğrultması pek de kolay olmayacaktı. <br/>Bizde ise aynı duyarlılığın olmadığını düşündüm. <br/>Savaşta binlerce genç insanın ölmesine aldırmıyoruz. <br/>Hatta daha fazla ölmelerini istiyoruz. <br/>Öfke gözümüzü öyle bürüyor ki ölenlerin çocuk olduğunu, onların Gönüllerin evlatları olduğunu unutuyoruz. <br/>Onları dağlarda, siperlerde, mevzilerde ölüme bırakırken sokaklarımızda vurulan gençlerin, karakollarda öldürülenlerin sayısı da artıyordu. <br/>Tepkimiz yoktu bu ölümlere. <br/>Sivil gösteriler yapılmıyordu. <br/>Her gruptan, her fikirden, her dinden, her mezhepten, her ırktan insan, çocuklar için biraraya gelip yanyana yürümüyorlardı. <br/>Böyle bir şeyi düşünmüyorlardı bile. <br/>Bizim için çocuklarımız, Yunanlıların çocukları kadar değerli değildi nedense. <br/>Hangi partinin seçimi kazanacağını konuşmak daha anlamlı geliyordu bize. <br/>Çocuklar ise ölüp duruyordu. <br/>Dağlarda ölüyorlardı. <br/>Karakollarda ölüyorlardı. <br/>Siperlerde ölüyorlardı. <br/>Bununla yetinmiyorduk. <br/>Sokaklarda, karakollarda da öldürüyorduk. <br/>Sanki bu toplumun gençlere karşı bitmeyen, dinmeyen bir öfkesi, bir kini vardı. <br/>Öldürüyorduk onları.<br/>Yunanlılar çocuklarını korumak için gösteriler düzenlerken, biz daha fazla ölüm isteyen düşmanca gösterileri tercih ediyorduk. <br/>Onlarda hükümetin geleceği “bir ölüm” yüzünden tehlikeye girerken, bizde hükümetler “barış” istediklerinde, gençlerin hayatlarını kurtarmaya soyunduklarında eleştiriliyorlardı. <br/>İki komşu toplumdan birinin hayat için, diğerinin ise ölüm için hareketlenmesi üzüyordu beni. <br/>Neden bu çocuklar sadece bu topraklarda doğdukları için ölmek zorunda kalsınlar? <br/>Neden bu ülkede savaş sürüp gitsin? <br/>Neden polisler sokaklarda bu kadar rahat insan vursun? <br/>Bizim çocuklarımız neden Yunanlıların çocukları kadar değerli olmasın? <br/>Bunun cevabını verebilecek kimse var mı? <br/>Sanmıyorum. <br/>Keşke bu ülkenin siyasetçilerini, generallerini, polislerini kapı kapı dolaştırıp Gönüllerle konuşturabilsek. <br/>O kadınların çocuklarından nasıl söz ettiklerini dinletebilsek onlara. <br/>Belki daha önce kendimiz dinlesek kendi kadınlarımızı. <br/>Gönül, iki dilim kızarmış ekmekle peynir getirdi, bir bardak da çay. <br/>Şebboylar vazonun içinde beyaz çiçekleriyle duruyorlardı. <br/>Ortalarında kırmızı kasımpatları. <br/>Gönül’ün küçük oğlu iş bulmuş. <br/>Çok sevinçliydi.</div>

Kaynak: [taraf.com.tr](http://www.taraf.com.tr:80/makale/3065.htm), [web.archive.org (arşiv bağlantısı)](http://web.archive.org/web/20100428082127/http://www.taraf.com.tr:80/makale/3065.htm)
