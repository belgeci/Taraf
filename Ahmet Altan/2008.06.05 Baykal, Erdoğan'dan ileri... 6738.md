# Baykal, Erdoğan’dan ileri...

*Ahmet Altan 05.06.2008*

<div class="taraf_structure_2col_1zq">
<div class="margen_n">



 <p>Biliyorum, bu çok garip ama şu anda görülen bu.<br/>
Başbakan Erdoğan’dan sonra Güneydoğu’ya giden CHP Başkanı Deniz Baykal, Erdoğan’ın konuşmalarından çok daha ileri bir konuşma yaptı.<br/>
Erdoğan, meseleyi sadece “ekonomiye” indirgerken Baykal, “Etnik kimlik kişinin şerefidir” diyerek “siyasi iklimi” tümden değiştirebilecek çok cesur ve yeni bir söz söyledi.<br/>
Biliyorum, “Baykal’ın o söylediğine ne bakıyorsunuz, yarın başka bir şey söyler,” diyecek çok insan çıkacaktır.<br/>
Haklı da olabilirler.<br/>
Ama ben insanları “sözleri” ve “eylemleriyle” değerlendirmekten yanayım.<br/>
Bugün söylediği bu.<br/>
Ve, bu “ileri” bir laf.<br/>
Bence övgüyü ve alkışı hak eden bir tavır.<br/>
Yarın fikrini değiştirse, onu yarın düşünürüz.<br/>
Bir insan bugün olumlu bir söz söylüyorsa, bu sözden “yarını düşünerek” kuşkulanmak, insanları, onların “nasıl bir niyeti olduğuna” karar vererek yargılamak doğru yaklaşımlar değil bana göre.<br/>
CHP, “bugün” ne söylüyor, buna bakmalıyız.<br/>
Kürt meselesinde, çözümün önünü açabilecek bir yaklaşım koyuyor ortaya CHP.<br/>
“Etnik kimliğine” sahip çıkmanın “günah” addedildiği, son yüz yıldır binlerce insanın bu yüzden öldürüldüğü bir ülkede eğer büyük bir partinin başkanı, “Etnik kimlik kişinin şerefidir” diyorsa, bu, yaşanan gereksiz sıkışıklıkları ferahlatır.<br/>
Üstelik son zamanlarda epey ürkek davranan AKP’yi de cesaretlendirir.<br/>
Toplumun Kürt meselesine yaklaşımını etkiler.<br/>
Gerginlikleri yatıştırır.<br/>
DTP’nin, “Silahlara artık gerek yok” diyen barışçı kanadını güçlendirir.<br/>
Peki, daha düne kadar Kürt meselesinde böylesine tutucu, şahin bir tavır benimseyen Baykal neden böyle tavır değiştirdi?<br/>
Bilemediğimiz birçok nedeni bulunabilir bunun.<br/>
Ama ilk akla gelen “kapatma” davaları.<br/>
AKP ile DTP kapatılırsa Güneydoğu’dan oy alabilecek bir parti kalmayacak.<br/>
CHP o bölgede hiç yok çünkü.<br/>
Belki, “oluşabileceğini” düşündükleri bir boşluğu doldurmak için harekete geçiyorlar.<br/>
Böyle bir “fırsatçı” yaklaşımları olabilir.<br/>
Belki de, “devletin en güvendiği” parti olarak, Kürt meselesinde önceliği AKP’den ve DTP’den almak istiyorlar.<br/>
Belki, devlet CHP’nin böyle bir rol üstlenmesini istiyor.<br/>
Belki, CHP ardı ardına yaşadığı fiyaskoları unutturabilmek için böyle bir çıkış yapıyor.<br/>
Bu tahminlerden hiçbiri doğru olmayabileceği gibi hepsi de doğru olabilir.<br/>
Ama gerçek neden ne olursa olsun, sonuç çok çarpıcı.<br/>
En tutucu parti, en ilerici sözü söylüyor.<br/>
Zaten ilericilikle gericiliğin birbirinin içine geçtiği bir dönem yaşıyoruz.<br/>
En “muhafazakâr” parti AKP ama Avrupa yolunda en “değiştirici” adımları o attı.<br/>
En “statükocu” parti CHP ama barış yolunu en iyi açacak lafı o söyledi.<br/>
Hayat öyle hızlı akıyor ki bu ülkede, hiçbir parti bir limana demirleyip orada kalamıyor.<br/>
Ağır bir akıntı gibi hayat hepsini zorlayıp götürüyor.<br/>
Bundan sonra ne olur?<br/>
Eğer Baykal ve CHP bu sözün arkasında durursa...<br/>
Baykal Ankara’da da Urfa’da konuştuğu gibi konuşmaya devam ederse, ülkede çok şey değişir.<br/>
Sözünden vazgeçse bile artık bu söz Baykal tarafından söylenmiş oldu.<br/>
Bu bile AKP’yi cesaretlendirmeye yetebilir.<br/>
Ayrıca, bugüne dek “ileri” hamleler yapmak konusunda “tek” olan ve bunun rahatlığını fazlasıyla taşıyan AKP her an zorlanabileceğini hisseder.<br/>
Başbakan Erdoğan, “Kürtçeden” bahsedildiğinde, “bekâra karı boşamak kolay” türünden laflar etmeden önce bir daha düşünür.<br/>
Dün ne söylemiş olursa olsun, yarın ne söyleyecek olursa olsun, “bugün” için Türkiye Baykal’a bir teşekkür borçlu.<br/>
Ülkenin en “yakıcı” sorununa yepyeni bir boyut getirdi.<br/>
Çok uzun zamandır kilit altında tutulan “kimlik” konusuna özgürlüğünü bağışladı.<br/>
?imdi Kürtler, “ben Kürdüm, Kürtlüğüm benim şerefimdir” diyebilecek.<br/>
Devletin bu konudaki “psikolojik” takıntısı hemen çözülmese de epey gevşeyecek.<br/>
İnsanların kimliklerine özgürce sahip çıkmalarının kimseye bir zararı yok, bunu göreceğiz.<br/>
Bunu gördükten sonra sanırım diğer sorunları konuşmak çok daha kolay olacak.<br/>
Baykal’ın söylediği sadece bir cümle ama bazen bir cümle bütün meseleyi çözebilir.<br/>
Hiç unutmayın ki anahtar her zaman kapıdan çok daha ufaktır ama kapıyı açan anahtardır.<br/>
Bu söz işte o “anahtar” olabilir.<br/>
Umarım haklı çıkarım.<br/>
Politikacılarımızın bu kadar kıpırdak olmaları insanı hep biraz tedbirli konuşmaya zorluyor ama ben “hayata” güveniyorum.<br/>
Onları “gelmeleri” gereken yere hayatın şartları getirecektir.<br/>
Baykal’ı getirmiş gözüküyor.<br/>
Ve, biz bunun için hem hayata hem Baykal’a teşekkür borçluyuz.<br/>
Bir teşekkürü sakınmanın sığlığına da düşmemek lazım.<br/>
<br/>
05.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
