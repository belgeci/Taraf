# Anayasa ve hamburger

*Ahmet Altan 19.09.2010*

<div class="yazi"><p>Bu ülke beni dehşete düşürüyor.</p>
<p>Kendi halkına karşı böylesine nefret dolu bir devlet herhalde yeryüzünde yoktur.</p>
<p>Ve, yaşadıkça nasıl korkunç bir tuzağın içinde olduğumuzu daha iyi görüyorum.</p>
<p>Öyle bir sistem kurmuşlar ki halktan başka herkesi koruyorlar.</p>
<p>Bizim Kazım Çeliker, müthiş bir haber yakaladı.</p>
<p>Burger King’e verilen etlerin 12 tonluk bir bölümünde virüs bulunmuş.</p>
<p>Özellikle hamileler ve çocuklar için çok tehlikeli bir virüs bu.</p>
<p>Hastalıklı etlerin ne yapıldığı ise belli değil.</p>
<p>Bir atık tesisine gönderildiği söylenmiş ama söylenen adreste öyle bir tesis bulunamamış, ardından köpeklere verildiği söylenmiş ama o miktarda eti o kadar köpeğin yemesi mümkün değil.</p>
<p>Aslında köpeklere de verilememesi lazım çünkü hayvanlar için de tehlikeli.</p>
<p>Ama insana aldırmayan köpeğe hiç aldırmıyor.</p>
<p>Olaya müdahil olan Tarım Bakanlığı bu konuda gerekeni yapmış ve raporlarla birlikte mahkemeye başvurmuş.</p>
<p>Kazım, virüslü hamburgerleri araştırırken başka belgelere de ulaştı.</p>
<p>Maret firmasının bazı ürünlerinde de, hamburgerinde, jambonunda “listeria” denilen bu tehlikeli virüsten bulunmuş.</p>
<p>Bu etlerin saklandığı “deponun” sahipleri bu ürünleri “karantinaya” almışlar, imha etmek için karar bekliyorlar.</p>
<p>Peki, siz yediğiniz hamburgerlerde, jambonlarda virüs tehlikesi olduğunu biliyor musunuz?</p>
<p>Hayır.</p>
<p>Normalde, halkın hemen bu konularda uyarılması, o depodaki ürünlerinde virüs bulunan Maret’in piyasadaki bütün ürünlerinin derhal denetime alınması, gerekirse imha edilmesi gerekmez mi?</p>
<p>Gerekir.</p>
<p>Niye, çok başarılı işler yaptığına tanık olduğumuz Tarım Bakanlığı halkı uyarmadı?</p>
<p>İşte, bu noktada karşılaşacağınız gerçek sizi de benim gibi dehşete düşürecek.</p>
<p>Kökü bir anayasa maddesine dayanan bir yasa, Bakanlığın bu gerçeği açıklamasına engel oluyor.</p>
<p>Halkın tükettiği gıdada bir hastalık bulunduğunda Bakanlık mahkemeye gidiyor, mahkeme kararından sonra ancak gerekenler yapılabiliyor.</p>
<p>O arada halk zehirli gıdaları tüketmeye devam ediyor.</p>
<p>Şu değiştirilmesine karşı çıktıkları hukuk sistemi, halkı değil, firmaları ve firma sahibi zenginleri koruyor.</p>
<p>Halkın hastalanmasına, zehirlenmesine, hamilelerin çocuklarını düşürmesine aldırmıyor.</p>
<p>Nisan ayında, AB uyum yasaları çerçevesinde yeni bir yasa çıkarılmış bu saçmalığı düzeltmek için.</p>
<p>Bu ülkenin halkını, Avrupa Birliği’nin ölçüleri, bu devlete karşı koruyor.</p>
<p>Eski yasa, bakanlığın elini kolunu bağlarken, medya da zaten kendiliğinden sessizliğe bürünüyor.</p>
<p>Maret, Koç Holding’e ait.</p>
<p>Bakın bakalım bizim medyaya, Maret’in etleri konusunda kaçında haber göreceksiniz.</p>
<p>Umarım yanılırım ama ben hiçbir gazetede göremeyeceğinizi düşünüyorum.</p>
<p>Bu haberi veren, Koç firmasının ilanlarını kaybeder çünkü.</p>
<p>Bir yanını yasayla, bir yanını parayla bağlamışlar.</p>
<p>Halka istediğin gibi zehirli malı yedirebilirsin.</p>
<p>Devlet ve zenginler önemlidir çünkü.</p>
<p>Halk önemsizdir.</p>
<p>İşte size bizim rejimin özeti.</p>
<p>Bizim ulusalcıların nefret ettiği Batı’da ne oluyor peki?</p>
<p>Çok bilgi sahibi değilim ama iki örnek biliyorum.</p>
<p>Fransa’da özerk bir devlet kuruluşu bu konularda derhal açıklamalar yapıyor ve halkı uyarıyor.</p>
<p>Amerika’da ise Food and Drug Administration diye bir kuruluş var.</p>
<p>İçeriğinde “gümrük belgesi bulunmayan ceviz” olan bisküvinin satışını bile, gerekçesini halka açıklayarak derhal durduruyor.</p>
<p>Neredeyse her gün yeni araştırmaların sonucunu açıklıyor ve “tehlikeli” gördüğü hiçbir malın satılmasına izin vermiyor.</p>
<p>Bizim ülkenin böyle kuruluşları yok ama karınca kararınca <i>Taraf</i> gazetesi var, biz halkın aleyhine yakaladığımız her kötülüğü açıklamaya yeminliyiz, darbe hazırlığını da, siyasi oyunları da, zararlı gıdayı da yakaladığımız anda yazarız.</p>
<p>Bu halk uğradığı her haksızlıkta bizim gazeteyi arasın, söylesin istiyoruz.</p>
<p>Zehirli hamburgeri bile halkından daha değerli bulan yasaların olduğu bu ülkede belki bir işe yararız.</p>
<p><b><br/>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-anayasa-ve-hamburger.htm), [web.archive.org (arşiv bağlantısı)](http://web.archive.org/web/20100920204815/http://www.taraf.com.tr:80/ahmet-altan/makale-anayasa-ve-hamburger.htm)
