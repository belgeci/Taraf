# Direk ve kıymık

*Ahmet Altan 21.04.2009*

<div class="taraf_structure_2col_1zq">
<div class="margen_n">



 <p>Bu da bir yetenek. <br/><br/>Bir direğin üstündeki kıymığın, o direkten daha büyük ve daha önemli olduğunu söyleyebilmek ve taraftar bulmak öyle kolay bir iş değil. <br/><br/>Bunun için onları kutlamalıyız önce. <br/><br/>Şimdi ortada adına “Ergenekon” denilen kocaman bir direk var. <br/><br/>Bir de bu direğin üstündeki kıymıklar. <br/><br/>Türkan Saylan’ın görüntüsü bir kıymıktı. <br/><br/>İşin özü değil, görüntüsüydü insanın gözüne batan. <br/><br/>Cüzam konusunda büyük mücadeleler vermiş hasta bir kadının evinin aranması, görüntüsüyle insanı huzursuz ediyordu. <br/><br/>Böyle bir şey olmasın istiyordunuz. <br/><br/>Ama özüne baktığınızda, “hukuksuz” bir iş olmadığını görüyordunuz. <br/><br/>Saylan’ın yönetimindeki kuruluş, çocukları fişliyor, üstelik darbeci kuruluşlarla da ciddi ilişkileri bulunuyor. <br/><br/>Öyle bir yer ve o yerin yöneticisinin evi aranır. <br/><br/>Ama “görüntü” insanın içini sızlatıyor, sızlatmaması da mümkün değil. <br/><br/>Değil de, hayat da sadece “görüntü” değil, o görüntünün bir de arka planına bakmalı. <br/><br/>Orada bir haksızlığa ve hukuksuzluğa rastlamıyorsunuz. <br/><br/>Tijen Mergen meselesi biraz daha farklı. <br/><br/>Türkan Hanım’ın Ergenekoncularla şöyle ya da böyle bir ilişkisi olduğu biliniyor, Mergen’in böyle bir ilişkisinin işaretleri ise ortada yok. <br/><br/>Mergen’in gözaltına alınması keyfî bir davranış izlenimi yaratıyor. <br/><br/>Sebep ne olursa olsun, kimse kimseyi “canı istediği” diye, bir belgeye, bir kanıta dayanmadan gözaltına alamaz. <br/><br/>Böyle bir uygulama sonuna kadar eleştirilmeli. <br/><br/>Polis ya da savcı Mergen’in gözaltına alınma nedeni olarak ortaya bir belge koyana kadar da bunu eleştirme hakkını herkes kullanır, kullanmalı. <br/><br/>Ama bu iki olay, “direğin” üstündeki kıymıklar. <br/><br/>Ve, bir haftadan beri medya bizi “kıymığın” direkten önemli olduğuna inandırmaya çalışıyor. <br/><br/>Kıymıkları temizlemeli, onların insanın vicdanına batmasını engellemeliyiz. <br/><br/>Ama direği de unutmamalıyız. <br/><br/>O direk, darbe girişimlerinden, cinayetlerden, suikastlardan, cephaneliklerden, toplumun içine yayılan gizli örgütlerden, planlardan, çetelerden, fişlemelerden oluşuyor.<br/><br/>Bir ucu Ergenekon’un içine giren JİTEM’in Güneydoğu’da işlediği cinayetler, ölüm kuyularına attığı kurbanlar duruyor önümüzde. <br/><br/>Kıymıklardan şikâyet ederken bu “cinayetleri” unutacak mıyız? <br/><br/>Yok mu sayacağız? <br/><br/>Bir “şeriatçı” eylemi olarak sunulan, gazetelerin çarşaf çarşaf yazılarla “irticanın ayak sesleri” olduğunu iddia ettiği Danıştay Cinayeti dün Ergenekon davasına dahil edildi. <br/><br/>“Allah’ın askeriyim” diye bağırdığı söylenen katilin Ergenekon’un tetikçisi olduğuna kani olan mahkeme, dosyayı Ergenekon davasına ekledi. <br/><br/>Direk bu işte. <br/><br/>Bir Danıştay yargıcını öldürtüp, suçu “şeriatçıların” üstüne atmak, görmemiz gereken direk. <br/><br/>Cumhuriyet Gazetesi’ne atılan bombalarla, Ergenekon cephaneliğinden çıkan bombaların aynı kafile numaralarına sahip olması, toplumun canevine kadar giren direk. <br/><br/>Devletin içinde bir başka “devlet” örgütlenmiş. <br/><br/>Cinayetler işlemiş. <br/><br/>Adamlar öldürmüş. <br/><br/>Kendine devletin içinden ve toplumun her kesiminden yandaşlar bulmuş. <br/><br/>Önemli bir kısmı hâlâ dışarıda ve bu davayı önleyebilmek için elinden gelen her şeyi yapıyor. <br/><br/>Medyanın önemli bir kısmı da onlara yardım edebilmek için kendini parçalıyor. <br/><br/>Gerçeği, o koca “direği” saklamaya uğraşıyorlar. <br/><br/>Danıştay cinayeti, “Ergenekon davasının” bir parçası olarak yeniden yargının önüne çıkacak. <br/><br/>İlişkiler bir daha gözden geçirilecek. <br/><br/>Bakalım görelim şimdi, Danıştay yargıcının Ergenekon tarafından öldürülmüş olma ihtimali, medyayı direğin üstündeki “kıymıklar” kadar ilgilendirecek mi... <br/><br/>Yoksa “Danıştay cinayeti” diye fısıldayıp, “Türkan Hanım” diye bağıracaklar mı? <br/><br/>Sonsuz, sınırsız, arsız bir kurnazlıkla davranıyorlar. <br/><br/>Bütün bu darbe girişimlerini, cinayetleri, örgütleri, ölüm kuyularını sadece “AKP’ye muhalefet” diye sunabilmek için insanın gerçekten ar damarının çatlamış olması gerekiyor. <br/><br/>Cinayete, “muhalefet” mi diyorsunuz siz? <br/><br/>Kürtleri öldürüp kuyulara atmak “muhalefet” mi? <br/><br/>Her yere cephanelikler gömmek “muhalefet” mi? <br/><br/>Karargâh Evleri kurmak “muhalefet” mi? <br/><br/>Bombalar atmak “muhalefet” mi? <br/><br/>Bir siyasi partiye siyasetle “muhalefet” edilir, cinayetle değil. <br/><br/>Bir siyasi partiye siyasetle “muhalefet” edilir, darbeyle değil. <br/><br/>Türkiye, darbelerden, cinayetlerden kurtulmak zorunda, kurtulacak da. <br/><br/>Ortada “direk” gibi cinayetler duruyor. <br/><br/>Elimize batan “kıymıkları” temizlemeliyiz, bunlara karşı çıkmalıyız ama kıymığın direkten büyük olmadığını da bilmeliyiz. <br/><br/>Kıymık elimize batıyor ama “direk” öldürüyor. <br/><br/>O tabutlar, öldürülmüş insanların o kemikleri sizi Türkan Hanım’ın “kırmızı mendili” kadar ilgilendirmiyorsa, bu, sizin vicdanınızın o mendil kadar olmasındandır.</p>

<br/>


<div id="taraf_not">
</div>

</div>


</div>
