# Her sahtekârlık mubah mı

*Ahmet Altan 08.09.2010*

<div class="yazi"><p>Saat geceyarısını geçmiş, ben <i>Habertürk</i> kanalında biri AKP’li, biri CHP’li iki hukukçu siyasetçinin referandum tartışmasını izliyorum.</p>
<p>İkisi de “anayasa hukuku” profesörü.</p>
<p>CHP’li olanı çok ateşli.</p>
<p>Hâkimler ve Savcılar Yüksek Kurulu’nun yapısını değiştiren maddeyi “devrimci” bir heyecanla eleştirip, yerden yere vuruyor.</p>
<p>“Yargıyı siyasallaştırıyorlar, yargı AKP’nin denetimine giriyor, diktatörlük kuruluyor” mealinde ürkütücü açıklamalar yapıyor.</p>
<p>HSYK’nın, AKP’nin denetimine sokulduğuna dair en büyük kanıtı da şu:</p>
<p>“Kurulun başkanlığını adalet bakanı yapacak.”</p>
<p>Üstelik üye sayısı “yirmi ikiye” çıkarılan kurulun “dört” üyesi de cumhurbaşkanı tarafından seçileceği için “kurul tümüyle” AKP’nin kontrolünde olacak.</p>
<p>CHP’li profesörün anlattıklarından, “demokrat” bir yapının yıkılıp yerine “diktatörce” bir sistemin kurulduğu görüntüsü çıkıyor.</p>
<p>Lakin benim yapılan değişiklikler hakkında bildiklerimle, profesörün anlattıkları birbirini pek tutmuyor.</p>
<p>“Belgelere” bir bakmak gerektiğini hissediyorum.</p>
<p>Önce, profesörün “değiştirilmesine” karşı çıktığı bugünkü HSYK’nın “başkanı kim” diye bakıyorum.</p>
<p>Şu andaki yasaya göre kurulun başkanı zaten adalet bakanı.</p>
<p>Eskiden de başkan adalet bakanı, şimdi de başkan adalet bakanı.</p>
<p>Acaba CHP, AKP bu kurulun yapısını değiştirmeye kalkmadan önce neden bu “diktatörlüğü” değiştirmek için harekete geçmedi?</p>
<p>Bunu değiştirmeye kalkmadığı gibi, benim hatırlayabildiğim kadarıyla, hep HSYK’nın destekçisi oldu.</p>
<p>Acaba, 22 kişilik yeni kurulun “dört” üyesinin cumhurbaşkanı tarafından atanması mı bu diktatörlüğü yaratıyor?</p>
<p>Şu anda geçerli olan maddeye bakıyorum yeniden.</p>
<p>Aaa, o da ne?</p>
<p>Şu andaki yasaya göre, “bazı üyeler” değil, bütün üyeler cumhurbaşkanı tarafından seçiliyor.</p>
<p>AKP, sekiz yıldır iktidarda, HSYK’nın başkanı sekiz yıldır AKP’li adalet bakanı, kurulun bütün üyeleri cumhurbaşkanı tarafından seçiliyor.</p>
<p>Niye CHP hiç rahatsız olmamış?</p>
<p>O zamanki kara kuvvetleri komutanının emriyle ve AKP’li adalet bakanının da katılımıyla Şemdinli savcısı görevinden atıldığında niye yeri göğü inletmemiş?</p>
<p>CHP, bu kurulun başkanının adalet bakanı olmasına, bütün üyelerini cumhurbaşkanının seçmesine karşı çıkmamış, şimdi niye karşı çıkıyor, niye bunu “korkunç” bir değişiklik olarak sunuyor?</p>
<p>Kurulun başkanı değişmediği, AKP kökenli cumhurbaşkanının yetkisi azaldığı halde, CHP’nin böylesine rahatsız olmasının nedeni ne?</p>
<p>Bunu anlamak için neyin değişmediğine değil, neyin değiştiğine bakmak gerekiyor.</p>
<p>Temel değişiklik şu:</p>
<p>Şu andaki yasaya göre, kurulun beş üyesi de Yargıtay’dan ve Danıştay’dan, Yargıtay ve Danıştay üyelerince belirlenip cumhurbaşkanına sunuluyor.</p>
<p>Yeni yasa, kuruldaki Yargıtay ve Danıştay hegemonyasını kırıyor.</p>
<p>Yeni kurulun 22 üyesinden dördü cumhurbaşkanınca, üçü Yargıtay’ca, ikisi Danıştay’ca, biri Türkiye Adalet Akademisi’nce, on üyesi ise yargıç ve savcılarca seçiliyor.</p>
<p>Bunlara adalet bakanıyla, müsteşarını da ekleyince sayıları yirmi ikiye ulaşıyor.</p>
<p>Bu değişiklikte, CHP’lileri ve onlar gibi bu değişime karşı çıkanları çıldırtan, adalet bakanının kurul başkanlığı değil, zaten otuz yıldır kurulun başkanı adalet bakanı, onları çıldırtan, üyelerin sadece Yüksek Yargı tarafından seçilmemesi...</p>
<p> Kemalizm’in muhafızları olan Yüksek Yargı’nın adalet sistemi üzerine kurduğu hegemonyanın yıkılması, generallerin emriyle savcıların artık işten atılamayacak olması, Ergenekon soruşturmalarını engelleyecek gücü kaybetmeleri.</p>
<p>Gerçeği söyleyemedikleri için sahtekârlığa vuruyorlar işi, “karşıyız çünkü başkan başkanlık ediyor” diyorlar, buna karşıydınız da Şemdinli savcısı görevden menedildiğinde sesiniz niye çıkmadı?</p>
<p>Bu anayasa değişikliği, halkı ve adaleti baskı altında tutan Kemalist sistemi can evinden vuruyor.</p>
<p>Sistem yandaşlarını, toplantı basmaktan, yalan söylemeye kadar her yolu denemeye iten delirmenin esas nedeni bu.</p>
<p>Onun için bir yandan “hayır” diye bağırıp, bir yandan sahtekârca oyunlarla hiç utanmadan insanları kandırmaya çabalıyorlar.</p>
<p><b><br/>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-her-sahtekarlik-mubah-mi.htm), [web.archive.org (arşiv bağlantısı)](http://web.archive.org/web/20100911073230/http://www.taraf.com.tr:80/ahmet-altan/makale-her-sahtekarlik-mubah-mi.htm)
