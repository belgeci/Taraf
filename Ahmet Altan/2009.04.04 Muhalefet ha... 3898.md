# Muhalefet ha...

*Ahmet Altan 04.04.2009*

<div class="taraf_structure_2col_1zq">
<div class="margen_n">



 <p>Türkiye’de yapılan en büyük siyasi sahtekârlık nedir biliyor musunuz? <br/><br/>İktidardaki partiyi eleştirmeyi “gerçek muhalefet” olarak sunmak. <br/><br/>Bu, iktidardaki partiyi de “gerçek iktidar” olarak kabul etmeyi getiriyor çünkü. <br/><br/>İkisi de yalandır. <br/><br/>Ne gerçek iktidar vardır burada, ne gerçek muhalefet. <br/><br/>Doğru dürüst muhalefet yapmaya yüreği yetmeyenler, iktidardaki partiyi eleştirerek kendilerini “muhalif” hissetmekten hoşlanırlar. <br/><br/>Bu durumun tam da böyle olduğunu anlatan yüzlerce örnek vardır. <br/><br/>Ben size en sonuncusunu, şu “Çiçek vakasını” anlatayım. <br/><br/>Cemil Çiçek, hükümet sözcüsü. <br/><br/>Geçenlerde <i>Hürriyet</i>’in Ankara temsilcisi Enis Berberoğlu’na dehşet verici şeyler söyledi. <br/><br/>DTP için “Iğdır’ı da aldılar, Ermenistan sınırındalar” dedi. <br/><br/>Bu cümle öylesine saçma sapan ve öylesine suçlayıcı bir ifade taşıyordu ki bizzat başbakan ve AKP grup başkan vekili bu sözleri eleştirdi. <br/><br/>Muhalefetten ise pek ses çıkmadı. <br/><br/>Dün, Genelkurmay “haftalık olağan açıklamasında”, Cemil Çiçek’in sözlerini destekledi. <br/><br/>Başbakan da ilk günkü tepkisinden geri adım attı. <br/><br/>Ergenekon sanıklarından Kemal Kerinçsiz de mahkemede “Cemil Bey’in sözlerini ayakta alkışladığını” söyledi. <br/><br/>Böylece “saflar” belli oldu. <br/><br/>Şimdi “iktidar” budur. <br/><br/>Genelkurmay destekli Çiçekçe açıklamalar, hükümetten “utangaç” bir destek, Ergenekon’dan alkış. <br/><br/>Bana bu “iktidarın” muhalefetini gösterin. <br/><br/>Var mı? <br/><br/>Çiçek’in Nazizm kokan açıklamalarını, Genelkurmay’ın açık desteğini, Ergenekon’un alkışını, hükümetin hafifçe kenarda durmasını eleştiren kimse bulunuyor mu bu konuda? <br/><br/>Böyle bir parti görüyor musunuz? <br/><br/>DTP’nin dışında. <br/><br/>DTP de Türkiye genelini değil de sadece Kürtleri temsil etmeyi üstlendiğinden “muhalefet” görevini tek başına yapması mümkün değil. <br/><br/>Eeee, nerede muhalefet? <br/><br/>Nerede o AKP’yi eleştirmek için hiçbir fırsatı kaçırmayan, AKP’ye oy verenlere hakaretler yağdıran “muhalif” gazetecilerle yazarlar? <br/><br/>Nerede ana muhalefet? <br/><br/>Nerede MHP? <br/><br/>Bunların hepsi aynı torbanın içinde oynaşan kedi yavrularıdır. <br/><br/>Torbanın içinde birbirlerini tırmalarlar ama iş “torbanın” kendisi hakkında konuşmaya gelince sesleri kesilir. <br/><br/>Bakın hükümette hangi parti olursa olsun, bu ülkenin iktidarını “Genelkurmay ve Ergenekon destekli Çiçek zihniyeti” oluşturur. <br/><br/>AKP, iktidardayken bile zaman zaman bu zihniyete karşı çıkabildiği için, “gerçek iktidarla” mücadele ettiği için o kadar oy alıyor. <br/><br/>O mücadeleyi bıraktığında oyları da düşüyor zaten. <br/><br/>Bu ülke, seçimlerde bir “iktidar” aramıyor. <br/><br/>Çünkü bu ülkede iktidar “seçimlerle” değişmiyor. <br/><br/>Seçimleri kim kazanırsa kazansın hep aynı iktidar ülkenin direksiyonunda oturuyor. <br/><br/>Türkiye’de halk “muhalefeti” seçiyor sadece. <br/><br/>Kim bu “iktidara” en güçlü biçimde karşı çıkarsa ya da “karşı çıkar gibi yaparsa” oyları o topluyor. <br/><br/>Niye 22 Temmuz’da AKP’nin oyları o kadar arttı? <br/><br/>Çünkü “gerçek” iktidarın karşısına “gerçek” bir muhalefet gibi dikildi, kendisine muhtıra veren askerin karşısında dimdik durdu. <br/><br/>Biz, o zaman bunu söylediğimizde AKP’liler itiraz etmişlerdi, “hayır, ondan değil, biz çok iyi hizmet götürdüğümüz için oy aldık” demişlerdi. <br/><br/>Bu seçimde niye alamadılar peki? <br/><br/>“Hizmet” mi aksadı? <br/><br/>AKP’lilerin bu konudaki açıklaması ne? <br/><br/>Doğru dürüst bir açıklamaları yok. <br/><br/>Cemil Çiçek’i koyunlarında barındırdıkları, Genelkurmay o zihniyeti desteklediğinde geri çekildikleri, Ergenekoncularla aynı safa düştükleri sürece oyları azalacaktır. <br/><br/>Bunu görecekler. <br/><br/>AKP “iktidar” olmak istediğinde, gerçek iktidarın koluna girdiğinde, halkın aradığı “muhalefet” olmaktan uzaklaştığında bunun bedelini öder. <br/><br/>CHP’den bir farkı kalmaz. <br/><br/>Bunca kriz var, sıkıntı var, dert var, AKP’ye karşı medyanın desteği var, niye CHP bir türlü yüzde otuzu bile bulamıyor? <br/><br/>Çünkü CHP “iktidar” partisi. <br/><br/>Bu ülkeden, bu halktan, hiçbir “iktidar” partisi oy alamaz. <br/><br/>Bizim medyanın “sahte muhalifleri” CHP’yi “gerçek muhalefet” gibi göstermek için göbeklerini patlatsalar da halkı kandıramazlar. <br/><br/>Eğer AKP böyle giderse, AKP’yi destekleyen medya da halkı AKP’nin “gerçek muhalefet” olduğuna ikna edemez. <br/><br/>Türkiye’nin gerçek bir muhalefet partisine şiddetle ihtiyacı var. <br/><br/>AKP aranan “muhalefet” olduğunda oylarını arttırıyor, “muhalefet” olmaktan uzaklaştığında oylarını kaybediyor. <br/><br/>Ve, işin acıklısı her geçen gün muhalefet olmaktan uzaklaşıyor, Avrupa Birliği’ni unutuyor ve müthiş bir muhalefet boşluğu yaratıyor. <br/><br/>Şimdi Türkiye “gerçek muhalefetini” arıyor. <br/><br/>Bu “muhalefet” AKP olursa gelecek seçimleri başarıyla kapatır, olamazsa... <br/><br/>Yeni bir “gerçek muhalefet” çıkar ortaya.</p>
<br/>
<br/>
<br/>



<br/>


<div id="taraf_not">
</div>

</div>


</div>
