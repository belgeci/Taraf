# Laik, demokrat, Müslüman

*Ahmet Altan 15.09.2011*

<div class="yazi"><p>Hayat bir tuhaf, yıllarca bu ülkede <b>“laiklik düşmanı”</b> ilan edilen, Anayasa Mahkemesi tarafından <b>“laiklik karşıtı eylemlerin odağı”</b> olmakla suçlanan AKP’nin lideri Başbakan Erdoğan, Ortadoğu’da <b>“laikliğin önemini”</b> anlatan konuşmalarla süslediği muhteşem bir diplomatik zafer turu atıyor.</p>
<p>Mısırlı Müslümanlara, <b>“laiklikten korkmayın”</b> diyor.</p>
<p>Ortadoğu’da bir <b>“çekim merkezi”</b> ve <b>“bölgesel bir süper güç”</b> olmak için harekete geçen Erdoğan bence çok doğru bir strateji izliyor <b>“Müslümanlık ve laiklik”</b> konusundaki sözleriyle.</p>
<p>Türkiye, çoğunluğu Müslüman bir ülke...</p>
<p>Cumhuriyet tarihi boyunca <b>“elitler”</b> tarafından bir “eksi” olarak görülen Müslümanlık bugün Türkiye’nin en önemli <b>“artılarından”</b>, en büyük güçlerinden biri.</p>
<p>Ortadoğu liderliğine oynayabilmesini ve Ortadoğu’da güçlenerek Batı’yla eşit şartlara sahip olabilmesini bugün Müslüman kimliğine borçlu...</p>
<p>Peki, Müslümanlık nasıl böyle etkileyici bir <b>“değer”</b> oldu dünya siyasetinde?</p>
<p>Müslümanlığın yanına laiklik ve demokrasiyi eklediğinizde bir anda dünyadaki <b>“nadir”</b> ülkelerden biri haline geliyorsunuz.</p>
<p>Çünkü Müslüman ülkeler genellikle ya laik değil ya demokrat değil ya da hem laik hem demokrat değil.</p>
<p>Türkiye, <b>“laikliği”</b> inkâr eden bir <b>“Müslümanlık”</b> yarışına girse, böyle bir yarışı Suudi Arabistan’a ya da El Kaide’ye karşı kazanması imkânsız.</p>
<p>Kaybedeceği bir yarış bu.</p>
<p>Ama <b>“laik, demokrat, Müslüman”</b> ülke kimliğini benimsediği anda <b>“rakipsiz”</b> bir hale geliyor.</p>
<p>Bu <b>“kimliğe”</b> bir de <b>“dünyanın ikinci büyüme hızına sahip ülke”</b> tanımını eklediğinizde kaçınılmaz bir şekilde <b>“gıpta edilen”</b> bir yıldız konumuna yükseliyorsunuz.</p>
<p>Şu anda Türkiye’nin Ortadoğu’daki konumu bu...</p>
<p>Erdoğan da <b>“laikliğin ve demokratlığın”</b> altını kuvvetli bir şekilde çiziyor.</p>
<p>Kendine bir <b>“imaj”</b> oluşturuyor.</p>
<p>Ama sadece <b>“imaj”</b> yetmez, bu imajın gerçek olması da gerekir.</p>
<p>Erdoğan, Suriye diktatörü Esad’a seslenerek, <b>“Kendi halkını katleden meşruiyetini kaybeder”</b> diyor.</p>
<p>Bunu derken de binlerce Kürt’ü öldürmeyi hedefleyen bir <b>“kara harekâtının”</b> hazırlığını yapıyor.</p>
<p>PKK yönetiminin iyiden iyiye <b>“akıl ve mantık”</b> çizgisinden kopmuş gibi davranması, devletle <b>“siyasete katılmayı ve Apo’nun serbest kalmasını”</b> müzakere ettiği noktaya gelmiş olmasına rağmen bu müzakereden dönüp <b>“savaşı şiddetlendirmesi”</b> birçok insana <b>“operasyon yapılmasın da ne yapılsın, her gün gidip polisleri öldürüyorlar”</b> dedirtiyor.</p>
<p>PKK yönetiminin bir kitle savaşı çıkartmaya çalışıp her geçen gün biraz daha çıkmaza girdiği ve sıkıştığı doğru.</p>
<p>Bu doğru ama başka doğrular da var.</p>
<p>Türkiye’nin Kürt halkı hâlâ <b>“haklarına”</b> sahip değil.</p>
<p>Bir Türk, çocuğunu <b>“anadilinde eğitebildiği”</b> halde bir Kürt bunu yapamıyor, kendi anadilini <b>“devletinin”</b> resmî kurumlarında konuşamıyor, yerel özerkliğe sahip olamıyor, seçim barajıyla partisi sıkıştırılıyor.</p>
<p>Saydığım bu <b>“hakların”</b> PKK meselesiyle bir ilgisi yok.</p>
<p>PKK olsa da olmasa da bu <b>“hakları”</b> teslim etmeyen bir ülke, <b>“demokrasi şampiyonluğuna”</b> soyunamaz.</p>
<p>AKP hükümeti ve Başbakan Erdoğan, özellikle yüzde elli sekiz oyla kazanılan referandumda bu hakları teslim etmesini sağlayacak <b>“meşru”</b> bir destek buldu.</p>
<p>Halkın çok büyük çoğunluğu, üstelik de BDP’nin anlaşılmaz bir biçimde boykot etmesine rağmen bu referandumda <b>“Apo’yla görüşülmesini”</b> ve Kürt meselesinin demokrasi içinde çözülmesini destekledi.</p>
<p>Ama bu sorunlar hâlâ çözülmedi.</p>
<p>Bunları çözecek olan <b>“sivil anayasa”</b> hâlâ tartışmaya açılmadı.</p>
<p>Başbakan Erdoğan’ın bu sorunu çözecek <b>“vizyona ve isteğe”</b> sahip olduğu PKK-MİT görüşmelerinden belli; eee, niye çözmüyor?<br/><br/><b>“PKK bırakmıyor”</b> diyebilirsiniz, iyi ama PKK <b>“bırakmıyor”</b> diye Kürtlerin, Türklerin ve bütün Türkiye’nin kaderi <b>“PKK’nın eylemlerine”</b> mi teslim edilecek?</p>
<p>PKK yöneticileri demokrasi istemezse, bütün Türkiye de demokrasiden vaz mı geçecek?</p>
<p>Sanırım Erdoğan bir <b>“bölge lideri”</b> olmanın tadını tattı bu gezisinde.</p>
<p>Ülkeye döndüğünde, Ortadoğu’da sahip olduğu imajı <b>“gerçeğe dönüştüreceğini”</b>, demokratik atılımlar yapacağını, Kürtlerin hakkını teslim eden yeni bir anayasayı derhal gündeme sokacağını umut ediyorum.</p>
<p>O <b>“liderliği”</b> ancak böyle hak eder ve ancak böyle yaparsa Esad’a <b>“halkını katleden meşruiyetini kaybeder”</b> deme hakkını kazanır.<br/><br/><b>ahmetaltan111@gmail.com</b></p>
<p><b> </b></p>
</div>

Kaynak: [taraf.com.tr](http://www.taraf.com.tr:80/ahmet-altan/makale-laik-demokrat-musluman.htm), [web.archive.org (arşiv bağlantısı)](http://web.archive.org/web/20131107070128/http://www.taraf.com.tr:80/ahmet-altan/makale-laik-demokrat-musluman.htm)
