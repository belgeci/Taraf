# Anormallik 

*Ahmet Altan 03.06.2010*

<div class="yazi">
<p>İkinci Dünya Savaşı, dünyayı köklerinden sarsarak sonuçlandı.</p>
<p>Savaşın finalinde patlayan atom bombası ve bombanın yarattığı  dehşet, çok uzun sürecek bir zihinsel felce yol açtı yeryüzünde.</p>
<p>Dünya kasıldı kaldı.</p>
<p>Bu kasılma belli bir zaman içinde çözülecekti ama “sıcak” savaşın bitmesinden sonra ortaya çıkan “soğuk savaş” o kasılmayı  çözülemez biçimde dondurdu.</p>
<p>Savaş  sonrasında şekillenen “anormal” yapı, uzun süre “normal”  kabul edildi insanlar tarafından.</p>
<p>Bütün devletlerin katıldığı Birleşmiş Milletler’in bir “Güvenlik Konseyi” olması, bu konseyin beş “daimi” üyesi bulunması, bu beş üyeden her birinin, yeryüzündeki bütün devletlerin istediği herhangi bir sonucu tek başına “veto”  edebilecek güce sahip olması hiç yadırganmadı.</p>
<p>Atom bombasına sahip olan devletlerin, diğer devletlerin atom bombasına sahip olmasını  “yasaklaması” da sorgulanmadı.</p>
<p>Bu “gariplikler”  hayatın değişmez gerçekleri gibi kabullenildi.</p>
<p>Amerika ile Sovyetler arasındaki düşmanlık, bu düşmanların “yeryüzünde yenişemeyeceklerini anlayınca “zaferi” uzayda aramaya başlamaları, uzay yarışının büyük “teknolojik” değişimler yaratması, o “donmuş” yapıdaki ilk büyük yırtılmaydı.</p>
<p>O teknoloji bir yandan silah yapımında kullanılıyordu ama bir yandan da “malların” üretim biçimi değişiyordu.</p>
<p>Teknoloji, her şeyi “küçültüyordu”, büyük tersaneler, büyük fabrikalar, büyük demir-çelik tesisleri, büyük makineler yerlerini daha “küçük”  üretim biçimlerine bırakıyordu.</p>
<p>Binlerce yıllık insanlık tarihinin bütün bilgi birikimi artık “küçücük” bir bilgisayarın içine sığıyordu.</p>
<p>İsteyen herkes, istediği her bilgiye ulaşıyordu.</p>
<p>Yeni ve parlak bir fikri olan, bu fikri bir bilgisayarla değerli bir “mala”  çevirebiliyordu.</p>
<p>İşe yarayan “küçük” bir fikir, “büyük” makinelerden daha kazançlı oluyordu.</p>
<p>Binlerce işçinin “el emeğiyle” yaptığını, iki küçük robot yapabiliyordu.</p>
<p>Üretim kolaylaşmaya, mal bollaşmaya, fikirler çoğalmaya, daha “küçük” imkânlara sahip “küçük” ülkeler de zenginleşmeye başladı.</p>
<p>Artık para, mal, bilgi, fikir ülkelerin sınırları içine sığmıyor, taşıyor, yeryüzüne yayılıyordu.</p>
<p>“Sınırlar”, malların, paraların, fikirlerin yayılmasına engel olmaya başladığından, o sınırlar fiilen parçalandılar.</p>
<p>Buna “küreselleşme”  dendi.</p>
<p>İkinci Dünya Savaşı’nın oluşturduğu “anormallik” lime lime oluyordu ama “zihinlerdeki” donmuşluk teknolojideki hıza uygun bir şekilde kırılmıyordu.</p>
<p>Üretme biçimimiz, yaşama biçimimiz, yaratma biçimimiz değişmişti ama “düşünme” biçimimiz hâlâ İkinci Dünya Savaşı sonrasındaki “garabette” takılıp kalmıştı.</p>
<p>İnsanlığın “teknolojik” düşüncelerinin böylesine geliştiği, siyasi düşüncesinin ise böyle kısır kaldığı bir yapı uzun süre varlığını sürdüremezdi.</p>
<p>Şimdi, siyasi “düşünme” biçiminin de yırtıldığı, değiştiği bir evreye girdik.</p>
<p>Ama birçok insan, siyasi organizma, devlet bu “değişimi” algılamakta zorlanıyor.</p>
<p>Örneğin teknolojide büyük atılımlar yapan İsrail, siyasetteki, hayattaki değişimi bir türlü görüp içine sindiremiyor.</p>
<p>Kırk yıl  önce ne yapıyorsa, bugün de onu yapmaya çalışıyor.</p>
<p>Ve ardı  ardına fiyaskolar yaşıyor.</p>
<p>Hamas karşısında geriliyor, seçkin komando birlikleri dayak yiyor, Türkiye’yle girdiği kapışmada geri püskürtülüyor.</p>
<p>Eski anlayışını,  “büyük” Amerika’nın desteğiyle şiddeti sürdürmeye çalışmanın kendisine neye mal olduğunu görmemekte direniyor, direndikçe gücünü kaybediyor.</p>
<p>Bu sarsıcı  değişim evresinde, dünyadaki “değişimi” hissedip doğru bir pozisyonda durarak, yeryüzü siyasetindeki “anormallikleri”  sorgulayarak güç kazanan Türkiye de, dış dünyada değişimi bu kadar rahat algılarken, o değişimin içerdeki yansımalarını yönetemiyor.</p>
<p>Bir yandan dünyadaki şiddete karşı çıkıyor, bir yandan kendi ülkesindeki Kürt vatandaşlarına şiddet uyguluyor, bir yandan “büyük”  ülkelerin dünyadaki “vasilik” rolüne karşı çıkıyor, bir yandan içerde askerin ve yargının “vasilik” rolünü değiştiremiyor.</p>
<p>İkinci Dünya Savaşı’nın mirası olan “anormalliklerin” yerini “normalleşmeye” bıraktığı günümüzde, “normalleşmemekte” ısrar edenler bunun bedelini kaçınılmaz olarak ödeyecek.</p>
<p>İsrail, eskiyerek ve güçsüzleşerek ödüyor bu bedeli.</p>
<p>Türkiye, dünyada güçlenirken içerde kan ve ateşi görerek ödüyor.</p>
<p>Değişim, ne bir insanın, ne bir ulusun, ne bir örgütün iradesiyle durdurulabilir bir şey, değişimle uyumlu ilerleyenler güçlenecek, değişimle dövüşenler ezilecek.</p>
<p>İsrail, ancak “dünyada” ne olduğunu gören kadroları yönetime getirecek refleksi gösterebilirse varlığını sürdürebilir, bunu beceremezse kenarında durduğu uçurumdan aşağı yuvarlanır.</p>
<p>Türkiye de, varlığını sürdürebilmek için “dışarıda” gösterdiği aklı içerde de göstermek zorunda, bunu gerçekleştiremezse “diplomaside” Amerika’yla İsrail’i geriletirken, içerde şiddetlenen yangının ateşiyle kavrulur.</p>
<p>Büyüklük, şiddet, katılık, savaş, “burnunu sürtme”, ırkçılık, ulusalcılık, bu çağın “normallik” ölçülerine uymuyor ve “normalleşmeyi” reddeden herkes kendi “anormalliğiyle” eskinin gölgeleri arasına kayıp kaybolur.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-anormallik.htm), [web.archive.org (arşiv bağlantısı)](http://web.archive.org/web/20100606164300/http://www.taraf.com.tr:80/ahmet-altan/makale-anormallik.htm)
