# CHP ve başörtüsü

*Ahmet Altan 15.10.2010*

<div class="yazi"><p>Bir mafya reisi bir keresinde kızdığı bir düşmanına mahkeme kapısında, <b>“seni mermi manyağı yaparım”</b> diye bağırmıştı.</p>
<p>Bu laf, günlük hayatımıza girdi.</p>
<p>CHP’liler beni bağışlasınlar ama izledikleri politikalardaki zikzaklar bana o lafı hatırlattı.</p>
<p><b><br/>“Başörtüsü manyağı”</b> olmuş gibi gözüküyorlar.</p>
<p>Önce <b>“başörtüsünü de biz çözeriz”</b> diyorlar sonra Cumhurbaşkanı’nın eşi <b>“başörtülü”</b> diye Çankaya’daki resepsiyona gitmiyorlar.</p>
<p>Pek nazik olmayan ve çocukça bir jest bu bence.</p>
<p>CHP’liler neyi protesto ediyorlar?</p>
<p>Cumhurbaşkanı’nın eşinin başörtülü olmasını mı?</p>
<p>Cumhurbaşkanları, CHP’lilerin beğendiği tarzda bir hanımla mı evlenmek zorundalar?</p>
<p>Bir insanın kimi sevdiği, kiminle evlendiği ile Cumhurbaşkanlığı’nın ne ilgisi var?</p>
<p>İlerde Cumhurbaşkanı olmayı düşünen biri, evlenirken gidip CHP Genel Merkezi’nden <b>“evliliğe uygundur”</b> diye ilmühaber mi alacak?</p>
<p>CHP’nin uygun görmediği insanlarla evlenenleri Cumhurbaşkanı yapmayacak mıyız?</p>
<p>Cumhurbaşkanı’nın <b>“eşini”</b> politik bir meseleye konu etmek bence yakışıksız bir davranış.</p>
<p>Kadınların başlarını örtmesi gerektiğine inananlar da, eşlerinin başları açık olan görevlilerin davetlerini ret mi edecek?</p>
<p>Başörtüsünün dinî bir vecibe olduğunu düşünen politikacılar, CHP’li bir görevlinin davetine, <b>“eşinin başı açık”</b> diye katılmazsa ne düşünür CHP’liler?</p>
<p>Bunu incelikli bir davranış olarak mı görürler?</p>
<p>Çankaya Köşkü, Cumhurbaşkanı’nın evi.</p>
<p>Dolayısıyla eşinin de evi.</p>
<p>Cumhurbaşkanı, politik bir mesele çıkmasın diye eşini mi boşayacak yoksa zorla eşinin başını mı açacak?</p>
<p>CHP’liler, eşinin başı kapalı birinin Cumhurbaşkanı olmasına karşı çıkıyorlarsa, bu, ülkenin erkek vatandaşlarının yaklaşık yüzde altmış-yetmişinin Cumhurbaşkanı olamayacağını söylüyorlar demektir.</p>
<p>Böyle mi söylüyorlar?</p>
<p>Cumhurbaşkanlığı, eşlerinin başı açık olan bir azınlığa mı ait?</p>
<p>Bu, ayrımcılık değil mi?</p>
<p>Bir tür ırkçılık değil mi bu?</p>
<p>CHP’nin bugün, eskiden olduğu gibi devleti şekillendirme gücü yok.</p>
<p>Ama böyle bir güçleri olsaydı, eşi başörtülü hiçbir vatandaşı <b>“devlet görevine”</b> kabul etmeyeceklerdi demek ki…</p>
<p>Sen ne kadar başarılı olursan ol, ne kadar bilgili olursan ol, ne kadar yetenekli olursan ol, başörtülü bir kadını sevdiysen sana bu devlette yer yok, öyle mi?</p>
<p>Böyle bir yaklaşım zorbalık değil mi?</p>
<p>Böyle bir yaklaşım diktatörlük değil mi?</p>
<p>Ya da, <b>“görevli olabilirsin ama eşini gözlerden saklayacaksın, kimseye göstermeyeceksin”</b> mi diyeceğiz?</p>
<p>Buna kimin hakkı var?</p>
<p>CHP, ne yaptığının, ne söylediğinin farkında mı gerçekten?</p>
<p>Devlette nasıl bir azınlık sultası istediğini kavrayamıyor mu?</p>
<p>Hani ne oldu eşitliğe, adalete, özgürlüğe?</p>
<p>CHP’liler, 27 Nisan’ı hatırlatan gereksiz bir hoyratlıkla davranıyorlar.</p>
<p>Cumhurbaşkanı’nın tasvip etmediğin bir davranışı, tavrı, sözü, politikası olursa eleştirirsin ama onun eşinin giyimini eleştiremezsin.</p>
<p>Seni ilgilendirmez çünkü.</p>
<p>Bir insanın <b>“eşi”</b> üzerinden politika yapmak bana sorarsanız yapılabilecek en ucuz politikadır ve Türkiye’de bu ucuzluğa prim tanıyacaklar çok fazla değildir.</p>
<p>CHP, belli bir azınlığı temsil eden küçük bir parti olmaktan, gerçek bir parti olmaya geçmek istiyorsa, bu ülkede yaşayan herkesin eşit haklara sahip olduğunu kabul etmek zorunda.</p>
<p><b><br/>“Herkes benim istediğim gibi giyinecek”</b> diyerek de çoğunluğun partisi haline gelmek mümkün değil.</p>
<p>Size ne insanların eşlerinin giyiminden?</p>
<p>Başka işiniz mi yok?</p>
<p>Bu sığlıkla hangi sorun çözülür, hangi derde çare bulunur?</p>
<p>Böyle “<b>iki arşın kumaş”</b> üzerinden politika yaparsanız, iki arşınlık parti olarak kalır, her seçimde hüsrana uğrarsınız.</p>
<p>İstediğiniz buysa, tebrikler, amacınıza ulaşıyorsunuz.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-chp-ve-basortusu.htm), [web.archive.org (arşiv bağlantısı)](http://web.archive.org/web/20101016163301/http://www.taraf.com.tr:80/ahmet-altan/makale-chp-ve-basortusu.htm)
