# Tarafsızlık mı?

*Ahmet Altan 23.07.2009*

<div class="taraf_structure_2col_1zq">
<div class="margen_n">



 <p>Bugünkü çarpılmış, fersudeleşmiş sistemden yana olmayı anlarım. <br/><br/>Bu sistemden çıkarın vardır, sistemi desteklersin. <br/><br/>Korkuyu da anlarım. <br/><br/>Sistemi değiştirmek için kavgaya girmekten korkarsın, baskı altındasındır, işin tehlikededir, başına birşey geleceğinden çekiniyorsundur, kenarda durursun. <br/><br/>Bunlar anlaşılır. <br/><br/>Ama çıkarcılığı ya da korkaklığı bir “tarafsızlık” kisvesinin altına saklayıp, bir de bu tarafsızlığın “ideolojisini” yapmayı anlamam. <br/><br/>Bu, bana kurnazca bir sahtekârlık gibi görünür. <br/><br/>Bir ormanda silahlı bir adamla silahsız bir adam arasında mesele çıktığında nasıl “tarafsız” kalabilirsin? <br/><br/>Tarafsızlık, ancak iki “eşit” güç arasında olabilir. <br/><br/>Bir güçlüyle bir güçsüz çatıştığında “tarafsız” kalmak, güçlü olanı, silahlı olanı desteklemek anlamına gelir. <br/><br/>Böyle bir durumda “tarafsızlığın propagandasını” yapmak ise güçlüye yandaş devşirmek için piyasaya sürülmüş sahtekârca bir kurnazlıktır. <br/><br/>“Siz karışmayın arkadaşlar, ikisi dövüşsünler.” <br/><br/>İyi de, bunlardan birinde silah var. <br/><br/>“Rahatça dövüşsünler” dediğinizde “bırakın silahlı, öbürünü öldürsün” demiş olursunuz. <br/><br/>Şimdi bakın, hiçbir şekilde “tarafsız” kalınamayacak bir kavga yaşanıyor bu ülkede. <br/><br/>Üstüne “devlet resmi çizilmiş” perde düştü, arkasından korkunç bir görüntü çıktı. <br/><br/>Güneydoğu’da cinayetler işlenmiş. <br/><br/>Generaller darbe planları hazırlamış. <br/><br/>Dindar kesimi hedef göstermek ve büyük bir karışıklık çıkartmak için Danıştay baskını düzenlenip bir yargıç katledilmiş. <br/><br/>Subaylar, toprağa cephanelikler gömmüş. <br/><br/>Andıçlar yazılmış. <br/><br/>Planlar yapılmış. <br/><br/>Devletin ve toplumun içine nüfuz etmiş, yayılmış, her kesime sızmış bir çete kurulmuş. <br/><br/>Başbakanı vurmak için suikast hazırlığına girişilmiş. <br/><br/>Ordudan iki orgenerali hedef alan başka bir suikast planı daha ortaya çıkmış. <br/><br/>Bu dehşet veren işlerin bir kısmının şüphelileri hâlâ ordunun içinde. <br/><br/>Bu korkunç hazırlığın karşısında ise halk oyuyla işbaşına gelmiş siyasi bir parti var. <br/><br/>Siz, şimdi bu ikisi arasında tarafsız mısınız? <br/><br/>Niye tarafsızsınız? <br/><br/>Eşit mi güçleri? <br/><br/>Suçun, silahın, suikast planının, cephaneliklerin bir yanında bulunduğu bir denklemde “tarafsız” olduğunuzda, bütün bu eylemleri “suç görmediğiniz” ortaya çıkmaz mı? <br/><br/>Bunları suç görmüyor musunuz? <br/><br/>Subaylar suikastlar mı düzenlesin? <br/><br/>Tarafsız olup buna karışmayalım mı? <br/><br/>Cuntalar mı kursunlar? <br/><br/>Buna ses çıkarmayalım mı? <br/><br/>Darbe hazırlamak serbest mi olsun? <br/><br/>İnsanları enselerinden vurup toprağa gömmek, “doğal” mı karşılansın? <br/><br/>İnsanları öldürmekten söz ediyoruz. <br/><br/>Katliamlardan söz ediyoruz. <br/><br/>Suikastlardan söz ediyoruz. <br/><br/>Tarafsız mısınız bunlara karşı? <br/><br/>Hep birlikte “tarafsız” olup kenara çekildiğimizde, bu suç hazırlıklarının önünü açmış olmuyor muyuz, “buyurun öldürün” demiş olmuyor muyuz? <br/><br/>Aslında söylemek istediğiniz bu mu? <br/><br/>“Bırakınız öldürsünler” diyemediğiniz için mi “tarafsızız” diyorsunuz? <br/><br/>Bu ülke, suçtan arınmaya, devletini bir suç örgütü olmaktan çıkarmaya, hukuka uyan bir yapı kurmaya, halk iradesine saygı gösteren bir anlayışı yerleştirmeye, insanların can güvenliğini sağlamaya, cinayetleri bitirmeye uğraşıyor. <br/><br/>Eski düzen ise bütün bunların sürdürülmesi için çabalıyor. <br/><br/>Bu ikisinin arasında hangisini tercih ediyorsunuz? <br/><br/>AKP’nin dindarlık vurgusunu, muhafazakâr bir yaşam biçimini benimsemesini, “irtica geliyor” diye sunup, darbenin, kaosun, çetenin yolunu açmaya uğraşmak mı tarafsızlık? <br/><br/>AKP bir siyasi parti, bir seçimde oyu artıyorsa, hata yaptığında öbür seçimde azalıyor. <br/><br/>Biraz daha hata yaparsa, iktidardan düşer. <br/><br/>Olduğu yere silahla gelmedi, halkın iradesiyle geldi. <br/><br/>Bugün tartışılan AKP değil, halk iradesiyle, silahlı iktidar arasındaki çekişme. <br/><br/>Halk iradesiyle, silah arasında mı tarafsızsınız? <br/><br/>Biz tarafız arkadaşlar, demokrasiden, eşitlikten, özgürlükten, demokrasiden, halktan yana tarafız. <br/><br/>“Tarafsızlığını” ilan eden beyler hanımlar, siz de tarafsınız. <br/><br/>Ama “taraftarı” olmaktan sizin bile utandığınız bir rezilliğin tarafındasınız. <br/><br/>Onun için bu sahtekârlıklara, kurnazlıklara başvuruyorsunuz.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6679.htm), [web.archive.org (arşiv bağlantısı)](http://web.archive.org/web/20090927104418/http://www.taraf.com.tr:80/makale/6679.htm)
