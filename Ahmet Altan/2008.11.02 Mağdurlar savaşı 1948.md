# Mağdurlar savaşı

*Ahmet Altan 02.11.2008*

<div class="yazi">En zor şeylerden biri nedir biliyor musunuz? <br/>Karşı karşıya gelen iki taraftan birini haklı bulamamak. <br/>Hiç kimseden yana olamamak. <br/>Bu, mücadeleye girişen herkesi size düşman eder. Hiç taraftarınız kalmaz. <br/>Hep birlikte size kızarlar. <br/>Ama yapacak bir şey yok, böyle bir ülkede herkesi kızdırmayı göze almadan, tümden taraftarsız kalmayı kabullenmeden inandıklarını söyleme imkânı bulunmuyor. <br/>Anayasa Mahkemesi’nin hedef aldığı iki parti, AKP ile DTP Güneydoğu’da savaşıyorlar. <br/>Ortalık kan revan. <br/>Yaralanan insanlar, yakılan arabalar, patlatılan binalar. <br/>Niye oluyor bütün bunlar? <br/>Bu iki parti, Güneydoğu’daki seçimleri diğerine bırakmak istemiyor. <br/>Ankara’da “sistemin muhalifi” olan AKP, Güneydoğu’ya gidince “sistemin partisi”ne dönüşüyor. <br/>Siyasi iktidar olarak, Kürt sorununa kalıcı bir çözüm önermek, savaşı sona erdirecek çözümler üretmek, Kürt vatandaşların haklarını <br/>da koruyan bir parti olmak yerine “kulağa hoş gelen” laflarla, seçim sırasında o bölgeye akıtılacak paralarla ilgi toplamaya uğraşıyor. <br/>Başbakan “Kürtler Kürtlüğüyle övünmeli” diyor ama buna imkân verecek, ülkedeki siyasi tansiyonu düşürecek adımlar atmıyor. <br/>Bu ülkenin her ırktan vatandaşını “gerçek vatandaş” haline getirecek, onları “devletin kulu” olmaktan kurtaracak sivil bir anayasa <br/>hazırlamıyor. <br/>Sadece Kürtleri değil, sadece Türkleri de değil, hepsini birden “devletin” ezici sultasından çekip çıkaracak yeni düzenlemelerden söz <br/>bile etmiyor. <br/>Anlayabildiğim kadarıyla, “devletle iyi geçinip” bu seçimleri kazanmayı hesaplıyor. <br/>Seçimlerden sonra ne yapacağını biliyor mu, ondan da emin değilim. <br/>DTP de AKP’den daha iyi değil. <br/>Bir yandan DTP’nin yöneticileri üstünde “Kürt sorununa demokratik çözüm” yazan tişörtler giyip gösteri yapıyorlar ama... <br/>DTP’nin militanları sokaklarda arabaları yakıyorlar. <br/>İtfaiye aracını ateşe veriyorlar. <br/>Hakkâri’de AKP il binası havaya uçuruluyor. <br/>Ama “şiddetle” demokrasi olmuyor. <br/>Şiddet, sadece demokrasi karşıtlarının işine yarıyor. <br/>“Ayrı bir Kürt devleti kurulmasından vazgeçtiğini” açıklayan PKK’nın silahlı eylemlerle ne sağlamak istediği ise hiç anlaşılmıyor. <br/>Yollara mayın döşemek, karakol basmak, askerleri öldürmek neyi çözecek? <br/>Genç askerleri öldürmek “demokratik bir çözüm” mü sağlayacak? <br/>Yoksa demokrasi düşmanlarının elini mi güçlendirecek? <br/>Tabii ki demokrasi düşmanlarının gücünü artıracak böyle eylemler. <br/>Güneydoğu’yu savaş alanına çeviren AKP ile DTP “devletin” en sevmediği iki parti. <br/>Ama bu ikisinden başka parti giremiyor Güneydoğu’ya. <br/>DTP “ırk” kartını kullanıyor, AKP yatırımlarla desteklenmiş “din” kartını. <br/>Bu iki partinin de bütün ülkeyi kapsayan, bu ülkenin bütün insanlarını özgürlüğe ve refaha kavuşturacak bir projesi yok. <br/>Bu seçimi Güneydoğu’da hangisi kazanır bilmiyorum. <br/>Başbakan’ın son zamanlardaki “devletle uzlaşma” manevraları Güneydoğu’da ona epey oy kaybettirecek gibi gözüküyor. <br/>Ama bu şartlarda hangisi seçimi kazanırsa kazansın, bir şey kazanmış olmayacak. <br/>Onlar böyle davrandığı ve gerginlik yükseldiği sürece sadece “sistemin” kendisi kazanır çünkü. <br/>Bu iki parti de “sistemin ezdiği” partiler halinde kalır. <br/>Aslında bu partilerin yöneticilerine söylenecek fazla bir şey yok. <br/>Bütün politikacılar gibi onlar da kendilerini “en akıllı” olarak görüyorlar. <br/>Uzun vadeli planlar, akılcı çözümler şu anda onlara “çok saf ve aptal” öneriler olarak gözüküyor. <br/>Ama bütün bu gerginliğin bedelini ödeyecek olan sıradan insanlar gerçeği kavrayabilir. <br/>Dindarlar da Kürtler de “tek başlarına” özgür olamazlar bu ülkede. <br/>Gerginlik, şiddet, çatışma “sıradan insanların” işlerine yaramaz. <br/>Sadece hayatlarını biraz daha zorlaştırır. <br/>Bu çağda silahla, zorla, kanla “demokrasi” olmaz. <br/>Silah, “darbeleri, diktatörlükleri, zorbalıkları” getirir. <br/>AKP’nin yöneticileriyle DTP’nin yöneticileri birbirine rakip olabilir. <br/>Ama bu iki partinin “tabanı” birbirlerinin rakibi değil. <br/>Bu iki “taban” da sistemin sillesini yiyen insanlardan oluşuyor. <br/>Kürtlerin çekmediği acı, görmediği işkence kalmadı. <br/>Dindarlar, “egemenler” tarafından hep dışlandılar, horlandılar, aşağılandılar. <br/>Birbirlerini düşman ya da rakip görmek onlara ne kazandıracak? <br/>Bugüne kadar ne kazandırdıysa onu. <br/>Yani hiçbir şey. <br/>Ben, bu ülkenin çeşitli ırklara, dinlere, mezheplere göre parçalara ayrılmış “ezilenlerinin”, yeni bir hayat yaratabilmelerinin ancak güçlerini birleştirmeleriyle mümkün olacağına inanıyorum. <br/>Şiddetle ve gerginlikle değil, “bütün insanların bu ülkede eşit olması gerektiğine” inanan bir kararlılıkla ve hep birlikte mücadele ederek bu ülkeye eşitliği ve adaleti getirebilirler. <br/>Aksi halde çocuklar hep ölür... <br/>Ezilenler hep ezilir... <br/>“Efendiler” ülkeyi keyiflerince ezerek yönetir.</div>
