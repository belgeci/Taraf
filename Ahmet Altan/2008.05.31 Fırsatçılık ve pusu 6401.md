# Fırsatçılık ve pusu

*Ahmet Altan 31.05.2008*

<div class="taraf_structure_2col_1zq">
<div class="margen_n">



 <p>Fırsatçılık bir milli haslet haline gelmiş gibi görünüyor.<br/>
Bir yandan fırsatçılığı ayıp buluyoruz, bir yandan da bundan vazgeçemiyoruz.<br/>
?u son “dinleme rezaletine” bakın.<br/>
Günlerdir bunu tartışıyoruz.<br/>
Ve, sonunda gerçek ortaya çıkıyor.<br/>
Bir fırsatçılık yarışması gibi bütün olay.<br/>
CHP Genel Sekreteri’ni arayan Vakit gazetesi, “açık kalan” telefondan duyduğu konuşmaları yayınlamış.<br/>
Genel Sekreter Önder Sav’ın telefonuyla Vakit Gazetesi’nin telefonu arasındaki hattın 44 dakika açık kaldığını gösteren Telekom kayıtları ortaya çıktı.<br/>
Olayın, Vakit gazetesinin söylediği gibi olduğu anlaşıldı.<br/>
Olanların hepsi aslında ayıp tanımının içine giriyor.<br/>
Vakit gazetesi, “açık unutulan” bir telefondan dinlediği “özel konuşmaları” yayımlıyor.<br/>
Bence hiç kimsenin, hiçbir gazetenin bunu yapmaya hakkı yok.<br/>
Bu, bizim gazete de dahil herkesin benimsemesi gereken bir ölçü bence.<br/>
Tam anlamıyla bir fırsatçılık bu.<br/>
Üstelik Vakit bu konuşmayı “esrarengiz” bir yoldan ele geçirmiş gibi sundu.<br/>
Vakit’in fırsatçılığı CHP’ye başka bir fırsatçılığın yolunu açtı.<br/>
Ana muhalefet partisi, “parti binalarının dinlendiğini” iddia etti.<br/>
Günlerce aynı iddiayı dillendirdi.<br/>
Önder Sav, Vakit Gazetesi’nin kendisini aramış olduğu gerçeğini açıkça kabul etmekten kaçındı.<br/>
Gensoru verdi.<br/>
Hâlbuki işin aslının ne olduğunu Sav, sadece cep telefonunu kontrol ederek görebilirdi.<br/>
Büyük bir ihtimalle gerçeğin ne olduğunu ta baştan beri biliyorlardı ama bundan kendilerine siyasi bir çıkar sağlamak istediler.<br/>
İktidar partisinin “dinleme işini organize ettiğini” ileri sürdüler, Deniz Baykal olayı Watergate’e benzetti.<br/>
Gündemi belirlediler.<br/>
Sonunda yalan söylediği anlaşılacak bir partinin gündemi kısa süreliğine belirlemesinin, o partiye nasıl bir yarar sağlayacağını anlamak pek de kolay değil.<br/>
Zaten, Başbakan Erdoğan da bunun acısını onlardan çıkarttı.<br/>
Dün yaptığı konuşmayla CHP’yi yerden yere vurdu.<br/>
AKP bu olayda “en haklı” taraf gibi gözüküyor ama bence orada küçük bir soru işareti var.<br/>
AKP iktidarının, skandalın daha ilk gününde işin gerçeğini öğrenmemiş olma ihtimali çok düşük.<br/>
Kesinlikle iddia etmek mümkün değil elbette ama bence AKP işin aslını biliyordu, CHP’nin çılgın bir fırsatçılıkla bunu istismar etmesini birkaç gün seyretti.<br/>
Futbol diliyle söylersek “kambura yattı” ve CHP’nin paldır küldür yuvarlanmasına imkân sağladı.<br/>
CHP de yuvarlandı.<br/>
Medya da “dinleme skandalında” ayağına gelen “fırsatı” kaçırmadı doğrusu.<br/>
Herkes iktidara vurdu.<br/>
Bizim gazete de buna dahil.<br/>
Biz, “devletin kulaklarının uzadığını” söyledik.<br/>
Tabii Vakit’in ve CHP’nin fırsatçılığının en kötü yanı da bu oldu.<br/>
Devletin dinleme işinde ölçüyü kaçırmaya yatkın olduğunu hep biliyoruz.<br/>
Binlerce “elemanla” insanları dinliyorlar.<br/>
Ama bu son olayda “devletin” suçsuz çıkması, dinleme konusundaki ciddi şüpheleri birden ikinci plana attı.<br/>
Devlet aklanıverdi.<br/>
Hayatımızın birkaç gününü anlamsız bir fırsatçılığın kurbanı olarak geçirdik.<br/>
Vakit bence ahlak sınırlarını zorlayan bir gazetecilik hatası yaptı.<br/>
CHP ise, Deniz Baykal başkan olduğu sürece “ana muhalefet partisi olmanın” ağırlığına ve ciddiyetine sahip olamayacağını bir kez daha kanıtladı.<br/>
Kışkırtıcılığa fazla abanıyorlar.<br/>
Bunun için yalan söylemeye bile razı gözüküyorlar.<br/>
Herhalde daha ağırbaşlı, daha sakin, daha dürüst ve daha saygın bir toplum haline geleceğiz bir gün.<br/>
Ama o zamana kadar sık sık “fırsatçılıklarla”, yalanlarla karşılaşacağız.<br/>
Zavallı ömrümüzün zavallı günleri de saçmalıkları tartışmakla geçecek.<br/>
<br/>
31.05.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/774.htm), [web.archive.org (arşiv bağlantısı)](http://web.archive.org/web/20090907064105/http://www.taraf.com.tr:80/makale/774.htm)
