# Deliler ülkesi

*Ahmet Altan 19.02.2009*

<div class="taraf_structure_2col_1zq">
<div class="margen_n">



 <p>Osmanlı’da şehzadeler öldürülme korkusuyla yaşarlardı. <br/>Hatta bir tanesini kapatıldığı yerden çıkarıp kardeşinin yerine tahta oturacağını söylediklerinde, kendine bir oyun yapıldığını sanıp, “ben taht istemiyorum,” diye bağırmıştı. <br/>Aralarında çıldıranlar vardı. <br/>Etrafınızdaki herkesin size “düşman” olduğunu, sizi gözetlediğini, sizi öldürmeğe hazırlandığını düşünerek yaşamak, sonunda insanı çıldırtır çünkü. <br/>Bizim cumhuriyetimizde “şehzade” yok. <br/>Biz, çocuklarımıza ve gençlerimize kafese kapatılmış şehzade muamelesi yapıyoruz. <br/>Onlara sürekli olarak “bütün dünyanın bize düşman olduğunu” öğretip, onları kuşkucu, güvensiz, kendi ırkından başka herkesten nefret eden insanlar haline getiriyoruz. <br/>Bunu da “vatanseverlik” adına yapıyoruz. <br/>Son olarak biliyorsunuz “Sarı Gelin” skandalı patladı. <br/>Okullarda öğrencilere, “Ermenilerin Türklere neler yaptığını anlatan” videolar gösteriliyordu. <br/>Bütün bir nesli “Ermeni düşmanı” yapmak için inanılmaz bir çaba. <br/>Sen bir milyondan fazla Ermeniyi öldür, Anadolu’dan Ermenilerin izini sil, mallarına mülklerine el koy sonra da “Ermeniler bize neler yaptılar” diye çocuklara videolar göster. <br/>Türkiye’nin dışında yaşayan hemen hemen herkes Ermeni olaylarını biliyor. <br/>İttihat Terakki Partisi’nin yöneticilerinin bilinçli bir şekilde soykırım uyguladığını biliyor. <br/>Ermenilerin çektiği acıları biliyor. <br/>Bu gerçeği bilmeyen bir tek Türkler. <br/>Şimdi siz, “Ermenilerin Türkleri öldürdüğünü” öğrenerek büyüyen çocukların ilerde dünyanın bildiği ve söylediği gerçeklerle karşılaştığında yaşayacaklarını düşünün. <br/>Bütün dünyanın yalan söylediğini, bütün dünyanın kendisine ve ırkına düşman olduğunu sanacak. <br/>Biz bu çocukları daha küçücük yaşta dünyadan kopartıyoruz. <br/>Onların gerçeklerle ilişkisini kesiyoruz. <br/>İnsanlık âlemiyle gençliğimiz arasında kurulacak köprüleri daha kurulmadan havaya uçuruyoruz. <br/>Sanal bir kafeste yalanlarla eğiterek çıldırtıyoruz çocuklarımızı. <br/>Bu tuhaf işi de Genelkurmay’ın yaptığı anlaşıldı. <br/>“Sarı Gelin” isimli Ermeni düşmanı videoyu Genelkurmay alarak okullara dağıtmış. <br/>Üstelik de Eğitim Bakanlığı’na haber vermeden. <br/>Generaller her şeyi herkesten iyi bilirler ya, dünyaya düşman, gerçeklerden uzak bir gençlik yaratmanın Türkiye’nin geleceği için çok olumlu sonuçlar vereceğine iman etmişler. <br/>Bir kuşağı kendi akıllarına göre çarpıtıyorlar. <br/>O çocuklar büyüdüğünde biz çoktan gitmiş olacağız. <br/>Onlar bambaşka bir dünyada yaşayacaklar. <br/>Bütün gerçeklerin ortaya çıktığı bir dünyada. <br/>Ve, biz miras olarak onlara kendi deliliğimizi bırakacağız. <br/>Buna hakkımız var mı? <br/>Yok. <br/>Ama Genelkurmay’ın öyle hakla, pedagojiyle, tarihle, gerçekle bir ilgisi bulunmuyor, onun kafasında bir “Türk genci” imajı var, bütün çocukları o imajın içine sıkıştırmaya çalışıyor. <br/>Allahtan skandal ortaya çıktı da Milli Eğitim Bakanı, o videoların okullardaki gösteriminin durdurulduğunu açıkladı. <br/>Tabii eğitimle ilgili tek sorunumuz Genelkurmay değil. <br/>Bir de öğretmenlerimiz bulunuyor. <br/>Eğitim-Sen’in Kayseri’deki başkanı “Hitler için helva” dağıtmış. <br/>Bu Hitler hayranı adam bir öğretmen kuruluşunun başkanı. <br/>Başkan olduğuna göre onu destekleyen epey de öğretmen yaşıyor ülkemizde. <br/>Bu insanlar Hitler’e hayran. <br/>Çocuklara da bu hayranlığı, ırkçılığı, faşizmi öğretiyorlar. <br/>Yeryüzünün hangi ülkesinde Hitler hayranı bir öğretmen kitlesi vardır? <br/>Yeryüzünün hangi ülkesinde faşizmini Hitler hayranlığına kadar götüren insanlara öğretmenlik yaptırılır? <br/>Yeryüzünün hangi ülkesinde Hitler hayranlarına çocuklar teslim edilir? <br/>Faşizmin, eğitimin içine böyle bıçak gibi girmesine nerede izin verilir? <br/>Yan yana duran şu iki gerçeğe bir bakın. <br/>Genelkurmay ve bir grup öğretmen Ermeni düşmanı, ırkçı, Hitler hayranı, faşist bir gençlik yaratmak için uğraşıyor. <br/>Amaçlarına ulaşırlarsa ne olacak? <br/>Bundan otuz yıl sonra, o günkü dünyada bu çocuklar nasıl yaşayacak? <br/>O çocuklar o “fikir dünyalarıyla” bu ülkeyi nasıl yönetecekler? <br/>Hepsi birer deli şehzade olacak. <br/>Herkesin kendini öldürmeye çalıştığını düşünecek. <br/>Dünya kendisine bir taht sunsa, bir iyilik yapsa, korkusundan bunu büyük bir kötülük gibi görüp reddedecek. <br/>İletişimin bu kadar hızlandığı, ulaşımın bu kadar geliştiği bir çağda bu çocuklar kafalarındaki tuhaf fikirlerle ve inançlarla nasıl yaşarlar, nasıl bu dünyadan hak ettikleri mutluluğu ve refahı alabilirler? <br/>Biz onları şimdiden yalnızlığa ve mutsuzluğa mahkûm ediyoruz. <br/>Yerel seçimlerin sonuçları ne olursa olsun... <br/>Kim iktidarda bulunursa bulunsun... <br/>Çocuklarımızı delirttiğimiz sürece bu ülkenin bir geleceği olmaz. <br/>Hem çocukları, hem geleceğimizi mahvederiz. <br/>Bunu da “Türklük ve vatanseverlik” adına yaparız. <br/>Bence, çocuklardan önce generallerle öğretmenleri eğitmemiz, Türklükle ırkçılığın, faşizmin aynı şey olmadığını anlatmamız gerekiyor. <br/>Aksi takdirde, çocuklarımız büyüyüp dünyayı gördüklerinde, “ben mutluluk istemiyorum” diye bağıran deliler olacaklar.</p>
<br/>
<br/>
<br/>



<br/>


<div id="taraf_not">
</div>

</div>


</div>
