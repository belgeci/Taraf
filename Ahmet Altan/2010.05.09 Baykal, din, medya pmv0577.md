# Baykal, din, medya

*Ahmet Altan  09.05.2010*

<div class="yazi"><p>Çok ağır bir para cezasına çarptırılan <i>Vakit</i> gazetesi, bunu birinci sayfadan haber yapmadığımız için bize sitem etmiş.</p>
<p>Yazıişleri toplantısında bunu konuştuk.</p>
<p>Ben de “bu konuda haklılar, bu cezayı eleştirip, zamanında haber yapmadığımız için ben özür dilerim yazımda” dedim.</p>
<p>Tam yazıya başlarken kapım açıldı.</p>
<p>“<i>Vakit</i>’ten özür dileyecek misiniz, Baykal’ın kasetini yayınladıkları için onları eleştirmemize çok sefilce küfür ederek cevap vermişler” dediler.</p>
<p>“Gene de özür dileyeceğim” dedim.</p>
<p><i><br/>Vakit</i>’e, o gazeteyi batıracak kadar ağır bir para cezası verdiler.</p>
<p>Aynı yazı hakkında açılan 300 küsur davanın hepsinden de ayrı ayrı para cezasına çarptırarak gazeteyi çıkmaza sokmuşlar.</p>
<p>Doğan medyasının “vergi cezasından” çok daha insafsızca bir ceza bu.</p>
<p>Bu konuda yeterince ve zamanında destek olmadığımız için üzüldüm hakikaten, işimizi doğru yapmamışız, bir haksızlığa karşı çıkmamışız.</p>
<p>Ama bu konuda <i>Vakit</i> gazetesini haklı bulmam, o gazetenin “Baykal komplosundaki” rolünü fevkalade sefilce bulmama engel değil.</p>
<p><i><br/>Vakit</i> gazetesi, internet sitesine koyduğu “Baykal’ın özel hayatıyla” ilgili görüntülerle, sadece gazetecileri değil, bence dindarları da utandırdı.</p>
<p>Bu gazete “dindar” kimliğini vurguluyor.</p>
<p>Dindarlık böyle bir şey mi gerçekten?</p>
<p>Bel altıyla ilgili haberler yapıp, bel altından vurmak mı?</p>
<p>O gazetenin “dindar” yöneticileri, sitelerine koydukları görüntüleri “çocuklarının” izlemesini istiyorlar mı?</p>
<p>Çocuklarına izletemeyecekleri görüntüleri niye koyuyorlar sitelerine?</p>
<p>Çocuklarına “ahlakı ve dini” böyle mi anlatıyorlar?</p>
<p>“Aynı fikirde olmadığınız insanların özel hayatlarına ait kasetleri ele geçirip yayınlayın” mı diyorlar?</p>
<p>Din bu mu, ahlak bu mu?</p>
<p>Bu ahlak değil, bu ahlaksızlık.</p>
<p>Benim bildiğim inançlı adam kendi uçkuruna sahip çıkar, başkasının uçkuru peşinde dolaşmaz.</p>
<p>Hele kendi bünyesinden çıkan “çocuk tacizlerine” sessiz kalarak, başkalarının özel hayatlarına hiç karışamaz, böyle iki yüzlülük, böyle sahtekârlık yapamaz.</p>
<p>Türkiye’de <i>Vakit</i> gazetesinin yaptığıyla övünebilecek bir dindar var mı?</p>
<p>Dini temiz ve dokunulmamış bir halde tutmak öncelikle dindarların görevi değil mi?</p>
<p>Sırf “politik” rakibine zarar verebilmek için, sitesinde “porno” görüntüler yayınlayan ve “dindar” olduğunu iddia eden biri, “dini” temiz ve dokunulmamış tutabilir mi?</p>
<p>Dini kirletemezler elbette ama “dindarlığı” kirletirler, kirletiyorlar da zaten.</p>
<p>“Dinin” bir umacı gibi gösterildiği bir ülkede, dini sevdirecek olan, güvenilir, ahlaklı, şefkatli, merhametli davranışlarıyla “örnek” alınacak dindarlardır.</p>
<p>Dindarlığı “porno yayıncılığına” çevirenleri “örnek” gösterebilir misiniz çocuklarınıza?</p>
<p>Bence Baykal konusunda utanmazca davrandı <i>Vakit</i> gazetesi ama bu konuda yalnız da kalmadı.</p>
<p>“En radikal dindar” gazeteyle, “en radikal laik” gazeteler Baykal skandalında bir “sefalet ortaklığını” paylaştılar.</p>
<p>“Merkez medya” denen ve “ordu ve Baykal” yandaşı gazeteler dün Baykal’ı paramparça eden yayınlar yaptılar.</p>
<p>Kalleşçe arkadan vurdular Deniz Baykal’ı.</p>
<p>Bütün ayrıntıları anlattılar, olaya adı karışan bir hanımla ilgili ayrıntılara girdiler.</p>
<p>Ben, gazeteciliğin böyle bir şey olduğuna inanmıyorum.</p>
<p>Biz de “bu olayı” gazetede “görüp görmeyeceğimizi” çok tartıştık, sonunda olayı manşetten kınayıp hiç ayrıntıya girmemenin en doğru davranış olacağına karar verdik.</p>
<p>Baykal’ı, politikayla hiç alakası olmayan bir konuda sıkıştırıp onun politik hayatını bitirmek bize “doğru ve ahlaklı” bir davranış olarak gözükmüyor.</p>
<p>Baykal’ın izlediği politikaların bu ülkeye zarar verdiğine inanıyorum ama Baykal’ın özel hayatının kimseye bir zararı yok, politik bir bedel ödeyecekse politikasından dolayı ödemeli bir insan, kalleşçe bir tuzağa düştüğü için değil.</p>
<p>Başbakan Erdoğan’ın “derhal bu yayınların durdurulması” için emir verdiğini okudum, eğer bu kulis haberinde bir yanıltma yoksa, en doğrusunu yapmış, “iyi bir dindar” gibi, dürüst bir “asil” gibi davranmış.</p>
<p>Dindarlığın her zaman “asil” bir davranış gerektirdiğine inanırım, “aileden, kökten, ırktan” değil “inançtan” gelen semavi bir asalettir bu, dindara yakışanı budur.</p>
<p>Baykal için gerçekten üzüldüm.</p>
<p>Onun “sandıkta” yenilmesini bütün yüreğimle isterim ama böyle kalleşçe darbelerle parçalanmasını değil.</p>
<p>Bence Baykal çok üzülmesin, bilsin ki onu “parçalayanlardan” hiçbiri günahtan ve suçtan azade değil, sadece aşağılık bir komploda kendilerine düşen görevi yerine getiriyorlar.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-baykal-din-medya.htm), [web.archive.org (arşiv bağlantısı)](http://web.archive.org/web/20100511013430/http://www.taraf.com.tr:80/ahmet-altan/makale-baykal-din-medya.htm)
