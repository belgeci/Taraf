# Devlet

*Ahmet Altan 17.08.2010*

<div class="yazi"><p> “Godo’yu beklerken” isimli piyesi seyrediyoruz sanki.</p>
<p>O piyeste, bütün oyun boyunca sahnedekiler “Godo” hakkında konuşurlar.</p>
<p>Onun gelmesini beklerler.</p>
<p>Piyesin sonunda da kimse gelmez.</p>
<p>Godo diye biri yoktur.</p>
<p>Bizde de asık suratlı birçok adam yıllardır “devletten” bahseder.</p>
<p>Bir “devlettir” gider konuşmalarda.</p>
<p>Devlet kutsaldır, devletin geleneği vardır, devlet bilir, devlet yapar falan filan.</p>
<p>Yıllardır bu “piyesi” seyrediyoruz.</p>
<p>Şimdi bana piyesin sonuna geldik gibi gözüküyor.</p>
<p>Ve, “devlet” yok.</p>
<p>Devlet hakkında konuşmalar var sadece, “devlet” gözükecek diye bekleyen seyirciler var.</p>
<p>Şu Hantepe skandalına bakın.</p>
<p>Çocukları ölüme atmışlar.</p>
<p>Hantepe baskınından daha birkaç hafta önce Gediktepe basıldığı halde, “burada baskın olmaz” deyip Hantepe’nin önündeki mevzileri <br/>boşaltıp, baskın için yolu açmışlar.</p>
<p>Heron’lar, “PKK’lılar baskın için sızdı” diye uyarmış, Hantepe bölgesinin sorumlusu komutanlar, “her şey kontrolümüz altında” diye cevap vermişler.</p>
<p>Ve, Hantepe’deki askerlere “baskına uğramak” üzere olduklarını söylememişler.</p>
<p>Askerler, baskına gelenleri “komutanları” sanmış.”</p>
<p>Mevzilerdeki ağır silahların hiçbiri çalışmamış, hepsi tutukluk yapmış.<br/>Yedi asker ölmüş.</p>
<p>Sonra da bu baskının olduğu bölgenin komutanını Genelkurmay resmî açıklamasında “kahramanlığından” dolayı övmüş.</p>
<p>“Kahramanlık” ölçüsü bu olan bir ordu olur mu, böyle ordusu olan bir devlet olur mu?</p>
<p>Peki ya Hrant Dink?</p>
<p>Jandarması, polisi, istihbaratı, “Dink’in vurulacağını” çok önceden biliyor, kimlerin vuracağını da biliyor, işin içinde zaten “devletin <br/>muhbiri” de var.</p>
<p>Dink, herkesin gözü önünde ve devletin bilgisine rağmen öldürülüyor.</p>
<p>Dava bir türlü sonuçlanmıyor, asıl “kışkırtıcılar” bir türlü ortaya çıkarılmıyor.</p>
<p>Bu sırada Dink ailesi Avrupa İnsan Hakları Mahkemesi’ne gidiyor.</p>
<p>Ve, bu “devletin” en “sofistike” kurumlarından biri olduğu varsayılan Dışişleri Bakanlığı, “devlet” adına bir savunma gönderip Hrant Dink’i “Nazilerle” kıyaslıyor.</p>
<p>Hem adamı öldürt, hem katillerin arkasındaki güçleri ortaya çıkartma, hem de “kurbanı” suçla.</p>
<p>Ben yazıya saygı gösteririm, kelimeleri mümkün olduğunca özenle, yazıyı çirkinleştirmeyecek bir biçimde seçmeye dikkat ederim ama böyle bir olayla karşılaşınca, insanın duygularını “yazıya saygılı” bir ifadeyle anlatması imkânsızlaşıyor.</p>
<p>Çünkü söylenecek tek bir söz var burada.</p>
<p>Yuh.</p>
<p>Böyle “savunma” yazacak adamları “diplomat” yapan bir devlet olur mu?</p>
<p>Diplomatları bu “düzeyde” olan bir kuruluşa “devlet” denir mi?</p>
<p>Sadece bu diplomatların skandalı bile burada devlet olmadığını gösteriyor.</p>
<p>Biliyorsunuz, devleti az olduğu için ölüsü bol bir memleketiz.</p>
<p>Memleketin bir yanında savaş sürüp gidiyor.</p>
<p>Bir “ateşkes” imkânı çıkmış, çocukların ölümü duracak.</p>
<p>İmralı’daki mahkûma avukatları “rutin” ziyaretlerini yaptıklarında bu “ateşkesin” önü açılacak.</p>
<p>“Devletin” adamları, avukatların İmralı’ya gitmesine engel oluyor.</p>
<p>Bizim gazete durumu yazınca başbakan devreye giriyor da avukatlar İmralı’ya gidebiliyor.</p>
<p>Kendi hükümet ve devlet kararına aykırı davranabilen, ölümlerin ve savaşın sürmesini isteyen insanları bünyesinde barındıran bir devlet olur mu?</p>
<p>Olmaz.</p>
<p>Peki, daha sıradan olaylara bakın.</p>
<p>Zonguldak’ta genç bir çocuk hırsızlıktan mahkûm olmuş.</p>
<p>Çocuğu hapishanede basket potasına asılı bulmuşlar.</p>
<p>Bir hapishanede böyle bir “ölüm” meydana geldiğinde bu soruşturulmaz mı, bu “ölümün” tuhaflığı dikkat çekmez mi?</p>
<p>Bizim “devletin” hapishanesindeki yetkililerin açıklaması ne?</p>
<p>“Kantinden urgan alıp, kendini astı.”</p>
<p>Bir mahkûm kantinden “urgan” alacak, bahçeye çıkacak, o ipi basket potasına bağlayacak, kendini asacak, hiçbir hapishane yetkilisi bunu görmeyecek, bilmeyecek.</p>
<p>Biz yazmasak olay geçip gidecek.</p>
<p>Bu ülkede “devleti beklerken” isimli, sürrealist ve alabildiğine kanlı bir oyun seyrediyoruz.</p>
<p>Piyesin sonuna yaklaştıkça da gerçeği kavrıyoruz.</p>
<p>Boşuna bekliyoruz çünkü bu ülkede devlet yok.</p>
<p>ahmetaltan111@gmail.com<br/></p></div>

Kaynak: [taraf.com.tr](http://www.taraf.com.tr:80/ahmet-altan/makale-devlet-2.htm), [web.archive.org (arşiv bağlantısı)](http://web.archive.org/web/20100819124158/http://www.taraf.com.tr:80/ahmet-altan/makale-devlet-2.htm)
