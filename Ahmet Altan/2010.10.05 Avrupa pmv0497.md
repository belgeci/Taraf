# Avrupa

*Ahmet Altan 05.10.2010*

<div class="yazi"><p>Eğer CHP, başörtülü kızların saçlarının “ne kadarı görünmeli” saçmalığına harcadığı enerjinin yarısını Türkiye’nin Avrupa Birliği üyeliği konusunda harcasaydı, hükümeti perişan ederdi.</p>
<p>Ama nerede öyle bir muhalefet?</p>
<p>Mehmet Altan yıllardır yazıyor, dün de <i>Radikal</i> Erdal Güven’in yazısını manşet yapmıştı.</p>
<p>Türkiye, beş yıl önce büyük bir sevinçle Avrupa Birliği’ne adaylığını üyeliğe çevirmek için “müzakerelere” başladı.</p>
<p>Müzakere edilecek 35 konu vardı.</p>
<p>Her bir konu açılacak, müzakere edilecek, Türkiye bu konularda Avrupa standardına ulaşmasını sağlayacak düzenlemeleri yapınca da o “konu” kapanacaktı.</p>
<p>Biz bu 35 konudan sadece on üç tanesini müzakere etmeye başlamışız.</p>
<p>Sadece bir tanesini sonuçlandırmışız.</p>
<p>Bizimle aynı tarihlerde müzakerelere başlayan Hırvatistan ise 35 konudan yirmi ikisini müzakere etmiş, gereğini yapmış ve sonuca bağlamış.</p>
<p>Bizim bu kadar geride kalmamızda Avrupalıların da payı var.</p>
<p>Kıbrıs konusundaki anlaşmazlıklar yüzünden sekiz konu müzakereye açılamıyor, beş konuya ise Türkiye’nin üyeliğine karşı olan ülkeler ambargo koymuşlar.</p>
<p>On üç konu tartışılamıyor, dosyaları açılamıyor.</p>
<p>Tartışılması gereken konuları da biz tartışmak için bir istek göstermiyoruz.</p>
<p>Şimdi Avrupalıların gerek Kıbrıs konusunda, gerekse aramızdaki anlaşmalar nedeniyle hakkımız olan “üyelik” konusunda dürüstçe davranmadıkları, kendi sözlerini çiğnemeye razı oldukları bir gerçek.</p>
<p>Ama başka bir gerçek daha var.</p>
<p>O da, biz AB üyesi olsak da olmasak da bu 35 konuda yapılacak değişikliklerin bu ülkede yaşayan insanların lehine olması.</p>
<p>De ki Avrupa bizi üyeliğe kabul etmeyecek, biz kendi çıkarımıza olan değişiklikleri yapmayacak mıyız?</p>
<p>Bu ülkenin iktidarı ve muhalefeti, bu ülkenin yararına olan gelişmeleri gerçekleştirmeyi bir politika haline getirmeyecek mi?</p>
<p>Muhalefet partileri, Avrupa standartlarında bir demokrasiden ürktükleri için Türkiye’nin Avrupalı bir ülke olmasına sıcak bakmıyorlar.</p>
<p>Muhalefet politikacılarına ve muhalefetin medyasına baktığınızda hepsinde aynı “diktatörlükten korkuyoruz” çığlıklarına rastlıyorsunuz ama “diktatörlükten” korkan bu insanlar Avrupa’nın “demokrasisinden” de korkuyorlar.</p>
<p>Onun için muhalefet AKP’yi Avrupa konusunda sıkıştırmıyor.</p>
<p>Hâlbuki AKP’nin belki de en zayıf noktası AB üyeliği.</p>
<p>Çünkü AKP, Avrupa standartlarını kabul etmenin kendi siyasi gücünü zedeleyeceğinden korkuyor ve ayak sürüyor.</p>
<p>Avrupa standartları insanların daha iyi yaşaması için “kurallar” getiriyor ama bu kuralları uygulamaya koyduğunuzda, disipline girecek birçok sektör hükümete kızacak, iktidar da onları kızdırmak istemiyor.</p>
<p>Peki, “kural dışı işler” yapan sektörleri kızdırmaktan korkan iktidar, sürekli o sektörler tarafından kazıklanan halkın kızgınlığından niye korkmuyor?</p>
<p>Çünkü halk kazıklandığını bilmiyor.</p>
<p>Kimse de ona nasıl kazıklandığını anlatmıyor.</p>
<p>Bütün her şeyi bir yana bırakın, sadece “gıda” konusunda hükümetin neler yapmadığına bakın.</p>
<p>Türkiye, bu konuda gerekenleri yapsa, halk bakterili et yemeyecek, zehirlenmeyecek, hamileler çocuklarını düşürmeyecek.</p>
<p>Ama halk, bakterili et yediğini bilmiyor, zehirlendiğini bilmiyor, hamilelerin çocuklarını bu yüzden kaybettiğini bilmiyor.</p>
<p>Medya onlara bu gerçekleri anlatmıyor, muhalefet de bu gerçekleri anlatmıyor.</p>
<p>İktidar da, “zehirlendiğini bilmeyen halkın zehirlenmesini önleyeceğim diye et ürünlerini imal edenleri niye kızdırayım” diyor, “nasıl olsa zehirlendiğini bilmeyen halkın benden temiz gıda talebi yok.”</p>
<p>Muhalefet “demokrasiden” korktuğu için, iktidar da “oy kaybetmek” istemediği için birlikte “halkın zehirlenmesine” göz yumuyorlar ve Avrupa standartlarının buraya gelmesi için çaba göstermiyorlar.</p>
<p>AB’nin “standartları” burada yaşayan halk için yararlı.</p>
<p>Halkı düşünen bir siyasi parti olsa o standartları gerçekleştirmek için çabalar.</p>
<p>Ama bunun için halkı uyaran bir medya ve hakkını talep eden bir halk gerekiyor tabii.</p>
<p>Halkın sesi çıkmadığı sürece buranın politikacıları o insanların zehirlenmesine ses çıkarmaz çünkü.</p>
<p>O yüzden de “müzakere dosyaları” bir türlü açılmıyor işte.</p>
<p><b><br/>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-avrupa.htm), [web.archive.org (arşiv bağlantısı)](http://web.archive.org/web/20101008055524/http://www.taraf.com.tr:80/ahmet-altan/makale-avrupa.htm)
