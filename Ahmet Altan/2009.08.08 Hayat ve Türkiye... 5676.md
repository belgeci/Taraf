# Hayat ve Türkiye...

*Ahmet Altan 08.08.2009*

<div class="taraf_structure_2col_1zq">
<div class="margen_n">



 <p>Babalarının çok sevdiği haylaz oğlanlar vardır. <br/><br/>Okumaz, haytalık eder, serkeşlik yapar, laf dinlemez. <br/><br/>Ama baba, oğlunu iyi yaşatabilmek, ona güvenli bir gelecek sağlayabilmek için inatla uğraşır. <br/><br/>Oğlan kendi geleceğini karartmaya çabaladıkça, baba ona yeni imkânlar yaratır. <br/><br/>Hayat, Türkiye’ye, haylaz oğluna şefkatle davranan bir baba gibi davranıyor. <br/><br/>Biz her şeyi perişan ediyor, birbirine katıyor, geleceğimizi karartmak için elimizden geleni yapıyoruz. <br/><br/>O, bize yeni bir yol açıyor. <br/><br/>Son bir ayda öyle anlaşmalar imzaladı ki Türkiye artık kendisini mahvetmek için bütün gücünü kullansa da kendine zarar veremeyecek. <br/><br/>Düşünsenize, Avrupa’ya Kafkas petrolünü taşıyacak Amerika destekli boru hattı da, İsrail’e gidecek Rus boru hattı da Türkiye’den geçecek. <br/><br/>Amerika, Rusya, Avrupa ve İsrail’in ortak çıkarlarının kesiştiği yere oturdu Türkiye. <br/><br/>Bu boru hatlarına, İran, Irak, Kürdistan da eklenecek. <br/><br/>Bundan sonra Türkiye’ye Türkler bile kötü bir şey yapamaz. <br/><br/>Herkes Türkiye’yi göz bebeği gibi korur. <br/><br/>Galiba korumaya başladılar da. <br/><br/>Türkiye’deki gelişmelere bir de bu açıdan bakın. <br/><br/>Amerika, Rusya, Avrupa, İsrail, çıkarlarının kesişme noktasının nasıl bir yer olmasını ister? <br/><br/>Huzurlu ve güvenli. <br/><br/>Peki, Türkiye’de son zamanlarda neler oluyor? <br/><br/>Toplumu kanlı bir kaosa itmek isteyen devlet destekli bir çete ortaya çıkarılıyor. <br/><br/>“Bomba patlatalım, suikast yapalım, kriz çıkartalım” diyen darbeciler birer ikişer yakalanıyor. <br/><br/>Asla dokunulamaz sanılan adamlara dokunuluyor. <br/><br/>Türkiye’ye kötülük etmek isteyenler, rütbeleri, makamları ne olursa olsun sanık sandalyesine oturtuluyor. <br/><br/>Derin devlet temizleniyor. <br/><br/>Türkiye için bütün düşmanlarından daha tehlikeli olan devlet destekli bir oluşum ayıklanıyor. <br/><br/>Ardından barış açılımı başlıyor. <br/><br/>Türkiye, binlerce insanına, yüz milyarlarca dolarına mal olan bir savaşı sona erdirmek için adımlar atıyor. <br/><br/>Ve, bu iki gelişme eşzamanlı oluyor. <br/><br/>Sizce bu bir tesadüf mü? <br/><br/>Bence değil. <br/><br/>Ergenekon temizlenmeden Kürt barışı olmazdı. <br/><br/>Ergenekon’u temizlemek ise “dünyanın” desteğini almadan mümkün olmazdı. <br/><br/>Hiç unutmayın ki Ergenekon’un da “dış destekleri” var. <br/><br/>Devlet, kendi içindeki, dış dünyayla da bağlantılar kurmuş bir oluşumu temizlemeye uğraşıyor. <br/><br/>Ergenekon’u temizlemeye çalışan devlet görevlisi kadar, Ergenekon’u korumaya çalışan devlet görevlisi de bulunuyor. <br/><br/>Son Hâkimler ve Savcılar Yüksek Kurulu toplantılarını düşünsenize. <br/><br/>Ergenekon savcılarını değiştirmek için uğraşan adamlar da “devletin” görevlileri. <br/><br/>Bugün bizim manşetimizde okuyacaksınız. <br/><br/>Bir Ergenekon sanığının evindeki delilleri, Deniz Kuvvetleri’nden bir ekip gelip almış. <br/><br/>Askerî istihbarata vermiş. <br/><br/>Ve, sivil savcılara bu delilleri teslim etmemiş. <br/><br/>Bütün bu direnişlere rağmen Ergenekon davası devam ediyor. <br/><br/>Devam da edecek. <br/><br/>Türkiye huzurlu ve güvenli bir ülke olacak. <br/><br/>Hayat, buna karar verdi. <br/><br/>Biz artık bir anlamda dünyanın koruması altındayız. <br/><br/>Dünyanın çıkarlarıyla bizim çıkarlarımız ortak. <br/><br/>Buradan geçen petrol boru hatlarından onlar da para kazanacak, biz de.<br/><br/>Buranın huzurlu ve güvenli olması dünya için de önemli bir avantaj, bizim için de. <br/><br/>Göreceksiniz, yıllardır bitmeyen sorunların çözülmesi uzun sürmeyecek. <br/><br/>Üstelik bu sorunların çözülmesi toplumun çıkarına. <br/><br/>Sorunlar çözüldükçe daha mutlu ve zengin olduğunu fark eden toplum çözümlere destek olacaktır. <br/><br/>Bugünden hissediliyor bu destek. <br/><br/>Çözüme karşı çıkmaya uğraşan Baykal’la Bahçeli, AKP’yle ve DTP’yle boğuştuklarını sanırken aslında hayatla dövüşmeye çabalıyorlar. <br/><br/>Yenme şansları hiç yok. <br/><br/>Biliyorum, Türkiye’de kötümser olmak için çok neden bulabilirsiniz. <br/><br/>Ama emin olun iyimser olmak için daha fazla neden var. <br/><br/>Çocuklarımız, bugünkünden çok daha iyi, çok daha mutlu, çok daha zengin, çok daha güvenli bir ülkede yaşayacaklar. <br/><br/>Hayat, Türkiye’ye iyi davranmaya karar verdi çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>
