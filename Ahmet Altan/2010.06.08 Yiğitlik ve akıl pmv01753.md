# Yiğitlik ve akıl 

*Ahmet Altan 08.06.2010*

<div class="yazi">
<p>Eski Yunan’da bir bilge krala sormuşlar, “yiğitlik mi önemlidir, akıl mı” diye.</p>
<p> “Akıl olsaydı yiğitliğe gerek mi kalırdı” demiş.</p>
<p>Biz yiğidin çok bol olduğu bir bölgede yaşıyoruz.</p>
<p>Kim yiğit değil ki, dağlar, vadiler, denizler, hayatlarını ortaya koyan, ölen insanlarla dolu.</p>
<p>Bu coğrafyada “var olabilmek” için ölmek gerekiyor.</p>
<p>Yeryüzünün en “kutsal” topraklarının kavimleri, çocuklarını  ölüme göndermek için lanetlenmiş sanki.</p>
<p>Türkler, Kürtler, Yahudiler, Araplar sürekli ölüyor.</p>
<p>Yiğidi bol olan yerin aklı az demektir.</p>
<p>Ya da aklı  az olan yerin yiğidi bol oluyor.</p>
<p>Ölüm karşısında bu kadar cesur, hayat karşısında bu kadar korkak olmak başka nasıl açıklanır?</p>
<p>Savaşta bu kadar yiğit, barışta bu kadar ödlek olmanın ne manası var?</p>
<p>Araplarla Yahudiler defalarca barışın kenarına kadar geldiler, her defasında barıştan döndüler.</p>
<p>Türklerle Kürtler barışın kıyısından defalarca yüz geri ettiler.</p>
<p>Ermenilerle Türkler bir türlü barışamıyorlar.</p>
<p>Savaştan bu kavimlerin bir çıkarı mı bulunuyor?</p>
<p>Hayır.</p>
<p>Savaş  bittiği an hepsi daha iyi, daha zengin, daha mutlu yaşayacak.</p>
<p>Ama onlar barış istemiyorlar, onlar “düşmanlarına” kan kusturmak, dizlerinin üzerinde süründürmek, yok farz etmek istiyorlar.</p>
<p>Akıllı  bir çözüm onlara “utandırıcı” geliyor.</p>
<p>Yiğitçe bir kaos çok daha onurlu onlar için.</p>
<p>Düşünsenize, bizim en halim selim politikacımız olan Kılıçdaroğlu, “Kürt açılımını lanetliyorum” diyor.</p>
<p>Bu, “savaş  devam etsin” demekten başka ne anlama geliyor?</p>
<p>Kürtlere “haklarını teslim etmek” demek olan “açılımı” lanetlediğinizde bu ülkenin insanları daha mı iyi yaşayacak?</p>
<p>Yoo...</p>
<p>Daha fazla ölecekler.</p>
<p>Bundan Kılıçdaroğlu’nun ne çıkarı var?</p>
<p>Kılıçdaroğlu’ya oy vereceklerin arasından kim daha zengin ve daha mutlu yaşayacak bu ülkede savaş devam ederken?</p>
<p>Hiç  kimse...</p>
<p>Ya hükümet?</p>
<p>Açılımı  durduran, “taş atan çocukları” bile bir türlü hapisten çıkarmayan, KCK operasyonlarıyla Kürt politikacıları hapse atan hükümetin savaştan bir çıkarı var mı?</p>
<p>Yok, tam aksine, dünyada güçlü olmak istiyorlarsa mutlaka içerde de barış sağlamaları lazım ama yapmıyorlar.</p>
<p>Yiğitlikleri Amerika’ya İsrail’e yetiyor da Kürt sorununu çözmeye yetmiyor.</p>
<p>Savaşı başlatan adam olan Apo, hapishaneden “anayasadaki bir madde değiştirilirse savaş biter” diyor ama kimse dinlemiyor.</p>
<p>Apo’nun “dediğini yapmaktansa” ölmeye razı çok Türk var bu ülkede.</p>
<p>AKP’nin de kârlı çıkacağı, Güneydoğu’da oylarını birkaç puan arttıracağı bir barışa razı olmaktansa ölmeyi tercih edecek çok Kürt olduğu gibi...</p>
<p>Araplarla Yahudiler farklı mı?</p>
<p>Araplar “Yahudi devleti olmasın” diyor, Yahudiler Filistinlilerin insanca yaşayacağı bir devletin kurulmasını engelliyor.</p>
<p>Hep birlikte bir dehşet zindanına sıkışmış vaziyetteler.</p>
<p>İkinci Dünya Savaşı bittiğinden beri Batı kendi topraklarında savaş görmedi, birbiriyle savaşmadı.</p>
<p>Aynı  dönemde Ortadoğu’nun huzurlu bir günü olmadı.</p>
<p>Savaş,  ölüm, yiğitlik bitmiyor burada.</p>
<p>Herkes yiğit, herkes ölüyor, ölmeyenler ölümü alkışlıyor.</p>
<p>Üstelik “barış” isteyenler, herkesi kızdırıyor.</p>
<p>Burada savaşı desteklemeli, bir tarafı seçip, onun kesin galibiyetinden başka bir çözüm olmadığını söylemelisiniz.</p>
<p>Ama bu bölgede “kesin galibiyet” olmayacak, kimse kimseyi yok edemeyecek.</p>
<p>Hep birlikte yaşamak zorunda olduğumuzu anlayacağız, anlayana kadar da çok insan ölecek.</p>
<p>O güne dek yiğitliği yücelteceğiz.</p>
<p>Akılı  küçümseyeceğiz.</p>
<p>Yiğitliği yüceltmenin ölümü yüceltmek, aklı seçmenin ise yaşamı  yüceltmek olduğunu anlamayacağız.</p>
<p>Yiğitliğe  âşık bu topraklarda daha epeyce bir zaman asıl yiğitlik, “yiğitliğe  değil akla ihtiyacımız var” demek olacak.</p>
<p>Ve biz o yiğidi bulmakta çok zorlanacağız.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-yigitlik-ve-akil.htm), [web.archive.org (arşiv bağlantısı)](http://web.archive.org/web/20100611001930/http://www.taraf.com.tr:80/ahmet-altan/makale-yigitlik-ve-akil.htm)
