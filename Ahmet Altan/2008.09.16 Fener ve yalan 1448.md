# Fener ve yalan

*Ahmet Altan 16.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Türkiye bir yandan yeni bir yapıya doğru gelişiyor, bir yandan eski hastalıklarını sürdürüyor.</p><br/>
<p>Eski hastalıklardan kurtulmak zor çünkü.</p><br/>
<p>Bazen insan kurtulmak istediğinde bile kurtulamıyor.</p><br/>
<p>Eski alışkanlıklar, ilişkiler, korkular geleceği belirleyebiliyor.</p><br/>
<p>Dün Almanya’da yapılan Deniz Feneri duruşmasında, Almanya Büyükelçisi’nin Türkiye Başbakanı’yla ve Adalet Bakanı’yla yaptığı konuşmalar da gündeme geldi.</p><br/>
<p>Alman büyükelçi, Başbakan’a ve Adalet Bakanı’na, Türkiye’de tutuklu bulunan bir Alman gencin durumunu sormuş.</p><br/>
<p>İki Türk yetkili de büyükelçiden Almanya’da tutuklu bulunan Deniz Feneri sanıklarının durumunu öğrenmek istemişler.</p><br/>
<p>Bir yetkilinin, başka bir ülkede tutuklu bulunan kendi vatandaşının durumunu öğrenmek istemesi normal karşılanabilir.</p><br/>
<p>Eğer o tutuklular, AKP yönetiminin yakınlarına kadar sokulan büyük bir yolsuzluk davasının sanıkları olmasalar.</p><br/>
<p>Ama onlar karışık ve çok boyutlu bir davanın sanıkları.</p><br/>
<p>Başbakan’ın ve Adalet Bakanı’nın ilgileri de bu nedenle özel bir anlam taşıyor.</p><br/>
<p>Niye başka tutuklularla değil de onlarla ilgileniyorlar?</p><br/>
<p>Bu, arada hısımlık bağı olan birinin kaderine duyulan insani bir merak mı?</p><br/>
<p>Öyleyse ayrıca Adalet Bakanı’nın da konuya girmesi ne anlama geliyor?</p><br/>
<p>O tutuklularla ilgilenmek hükümet politikası mı?</p><br/>
<p>Öyleyse niye?</p><br/>
<p>Siyasilerin her istediklerini yapabileceklerine inanmalarını sağlayan o eski alışkanlıktan olabilir, çünkü burada pek hesap verilmez.</p><br/>
<p>Ama Türkiye hızla değişiyor.</p><br/>
<p>Üstelik de bu değişimde gerçekten AKP’nin önemli bir rolü var.</p><br/>
<p>Türkiye’yi değiştirmeyi beceriyorlar ama kendilerini değiştirmeyi beceremiyorlar anlaşılan.</p><br/>
<p>Eğer bu yeni Türkiye’ye uyum sağlamak istiyorlarsa Deniz Feneri konusunda çok kapsamlı ve inandırıcı bir açıklama yapmak zorundalar.</p><br/>
<p>RTÜK Başkanı hakkında bu kadar ciddi suçlamalar varken, başkanın hâlâ nasıl bu görevde kaldığını da açıklamalılar.</p><br/>
<p>Çünkü bu kirli bir iş.</p><br/>
<p>Ve her bulaşanı da kirletir. </p><br/>
<p>Kirletiyor da.</p><br/>
<p>Aslında, Türkiye’yi son altı senede ciddi biçimde değiştirip dönüştüren, Avrupa Birliği’ne aday yapan bir partinin yaptıkları yanında Deniz Feneri küçük bir olay.</p><br/>
<p>Ama hayat böyle işte, bazen küçük bir yalan, küçük bir saptırma her şeyi değiştirebiliyor.</p><br/>
<p>Çok daha büyük bir gerçek, o gerçeğe kıyasla çok daha küçük kalan bir yalanın gölgesi altında lekelenip biçim değiştiriyor.</p><br/>
<p>Lenin’in çok sevdiğim bir sözünü hatırlarım hep.</p><br/>
<p>“Küçük bir hatayı büyük bir hataya çevirmek istiyorsanız, o küçük hatayı savunun.”</p><br/>
<p>Başbakan’ın meseleyi açıkça anlatmaması, niye bu işle bu kadar ilgilendiğini kamuoyuna söylememesi, inatla bu konuda susması, bu hatayı onun bütün politik geleceğini etkileyecek biçimde büyütüyor.</p><br/>
<p>Niye yapıyor bunu?</p><br/>
<p>Baştan söylemediği için kendi sessizliğinin kurbanı mı oluyor?</p><br/>
<p>Şimdi açıklarsa, bunun kendisini daha da güvenilmez kılacağından mı korkuyor?</p><br/>
<p>İnatla savunursa inandıracağını mı sanıyor?</p><br/>
<p>Gerçeği bilen birini inandıramazsınız.</p><br/>
<p>Sizin gerçekten sapan her sözünüz, gerçeği bilen birinin size olan inancını eksiltir.</p><br/>
<p>Üstelik sadece o olayda değil her olayda yalan söyleyebileceğinizi düşündürür.</p><br/>
<p>Bir ilişkiyi, hiçbir gerçeğin bozamayacağı kadar ciddi bir biçimde bozar yalan.</p><br/>
<p>Yakalandığı halde inkâr edilen bir yalandan daha fazla ne yaralayabilir bir insanın güvenilirliğini?</p><br/>
<p>Gerçek ortaya çıktığında, yalanı söyleyenin artık bunu itiraf edip hiç olmazsa “kalanı” kurtarmasını, o “kalanın” üzerine yeni bir yapı inşa etmesini umarsınız.</p><br/>
<p>Başbakan’dan beklenen de bu.</p><br/>
<p>Bu ülkenin neredeyse yarısının oyunu almış birinin, kendine güvenenlere karşı bir borcu bulunuyor:</p><br/>
<p>Deniz Feneri olayındaki tutumunu anlatması.</p><br/>
<p>“Sordum, çünkü...” demesi.</p><br/>
<p>Bence samimiyet her zaman kazanır.</p><br/>
<p>Eski hastalıkların samimiyete çok imkân tanımadığını biliyorum ama siyaset gibi çok “samimi” olmayan bir alanda bile bazen samimiyet “hayati” önem kazanır.</p><br/>
<p>Başbakan bunu yapabilecek mi?</p><br/>
<p>Gerçeği bütün ayrıntılarıyla anlatabilecek mi?</p><br/>
<p>Samimiyetin ve dürüstlüğün gücüne güvenebilecek mi?</p><br/>
<p>Bunu şu anda bilemeyiz.</p><br/>
<p>Hayat, onu uyarıyor.</p><br/>
<p>Bir yalanın ya da saptırmanın, bütün geleceğini lekeleyebileceğini, değiştirebileceğini ve onu pişman edebileceğini ona söylüyor.</p><br/>
<p>Dürüstlük için hâlâ vakit var.</p><br/>
<p>Ama yalanı sürdürmek bu zamanı da azaltacak.</p><br/>
<p>Başbakan süratle karar vermeli.</p><br/>
<p>Vereceği kararın kendi hayatıyla ilgili olduğunu da bilmeli.</p><br/>
<p>Kararı ne olursa olsun, bunun sorumlusu kendisi olacak.</p><br/>
<p>Suçlayacak başka hiç kimse olmayacak.</p><br/>
<p>Sadece kendisi.</p><br/>
<p>Hayat, onun hayatını onun eline verdi, kaderini belirlesin diye.</p><br/>
<p>Şimdi sonucu bekliyor. </p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
