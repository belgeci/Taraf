# Yüce Türk adaleti...

*Ahmet Altan 26.04.2008*

<div class="yazi">Herhalde bugünlerde en ucuz ve entelektüel açıdan en utanç verici demagoji, “yoksa sen yüce Türk adaletine inanmıyor musun” sorusu.
Bu soruyu soran da hatta bizzat o “yüce” kurumun içinde olan da, bizdeki “adaletin” güvenilirliğini çoktan kaybettiğini biliyor.
Anayasa Mahkemesi “367 kararını” aldığı gün, zaten hiçbir zaman “özüne” sahip olmadığımız hukukun şekilsel varlığı da sona erdi.
Bundan sonra bu ülkede “adalet sistemi” saygı görmez.
Ancak mahkemelere vererek, davalar açarak, korkutarak insanlardan “zoraki bir saygı” görmeye çalışır.
Adalet sisteminin içinde “yanlış kararın” da bir yeri vardır elbet.
Ama “bilinçli” bir şekilde hukuku yok etmenin yeri yoktur.
Hiçbir adalet sistemi, toplum iradesiyle çatışan askerî bir muhtırayla işbirliği yapamaz.
Hiçbir adalet sistemi, darbeyi ve darbecileri koruyamaz.
Bugün parlamentodaki dört partiden ikisini kapatmaya çalışan Yargıtay Başsavcısı ve Anayasa Mahkemesi, 27 Nisan askeri muhtırası konusunda ne yaptı?
Açık bir suçtu o muhtıra.
Peki, “darbe hazırlıyorduk” dediği günlüklerinin gerçek olduğu anlaşılan eski Deniz Kuvvetleri Komutanı ve onun dönemindeki darbeci diğer generaller hakkında ne yaptı?
Mahkeme olayın üstünü örtmeye çalıştı.
Bütün bunları görmezden gel, bütün bunları yok say, sonra da utanmadan korkutucu bir edayla “yoksa sen yüce Türk adaletine güvenmiyor musun” diye sor.
Hayır güvenmiyorum.
Onlar 27 Nisan muhtırası hakkında soruşturma açmadığı sürece...
Darbecileri mahkemeye çağırmadığı sürece...
Onlara güvenmem.
Sadece “sivillerin” üstüne giden, gazete kupürlerinden iddianame yazarak parti kapatmak isteyen, darbeleri öven Danıştay Başsavcısı hakkında parmağını kımıldatmayan bir adalet sistemine ben neden güveneyim?
Asıl, “sen yüce Türk adaletine güvenmiyorsun” demagojisine sığınanlara sormak lazım.
Siz, yüce Türk adaletine güveniyor musunuz?
Neye dayanarak güveniyorsunuz?
367 kararını alırken hukukun bütün çizgilerini çiğnemeleri mi sizin güveninizi kazanmalarına yol açıyor?
Askerî muhtıra karşısındaki sessizlikleri, darbecileri asla soruşturmamaları mı sizde güven uyandırıyor?
“Halk kimi seçerse seçsin, ne kadar oyla seçerse seçsin, bizim istediklerimizi yapmayan siyasi partileri nasıl olsa yargı yoluyla deviririz” inancı mı sizdeki bu güveni sağlayan?
“Sen yüce Türk adaletine güvenmiyor musun” diye soran beyler...
Siz, “yüce Türk adaletinin” hukuka uyacağına mı yoksa uymayacağına mı güveniyorsunuz?
Hukuka uymayacağına, değil mi?
Öyle olmasa, hiç olmazsa bir tek kez bir hukuksuzluğu eleştirirdiniz.
367 kararını mı eleştirdiniz?
27 Nisan muhtırası karşısındaki sessizliklerini mi eleştirdiniz?
Gerçek olduğu ortaya çıkan “darbe günlüklerini” soruşturmamalarını mı eleştirdiniz?
Hiçbirini eleştirmediniz.
Niye eleştirmiyorsunuz?
Bunları hukuka uygun mu buluyorsunuz?
Hukuka uygun buluyorsanız, acaba bunların hukuka nasıl uygun olduğunu bize de anlatabilir misiniz?
Anlatamazsınız.
Zaten hukuk da, adalet de umurunuzda değil.
Siz bayağılık kokan bir demagojiyle “Avrupa Birliği, Türk yargı sistemine karışmasın” derken, aslında “burada biz istediğimiz gibi hukuksuz davranarak sivil siyasetin çanına ot tıkayalım” demek istiyorsunuz.
Bunu yapamayacaksınız.
Siz istediğiniz kadar darbeleri, darbecileri, hukuksuzlukları destekleyin, bu ülkenin halkı da, Avrupa da, dünya da buna izin vermeyecek.
Siz hukuku reddeden oligarşik bir yapıyı desteklemeyi sürdürerek, tadı damağınızda kalan o korkunç 28 ?ubat yağmasını bir daha yaşamak istiyorsunuz aslında.
İyiydi o günler, değil mi?
Generaller bir telefonla istedikleri bankayı istedikleri adama veriyorlardı.
Bir daha o günler gelse, bir telefonla ne işler halledilirdi.
Benim size küçük bir tavsiyem var.
Gidin önce bir Avrupa’yı dolaşın, oradaki adalet ve hukuk sistemini görün.
Evrensel hukukun kurallarını kavrayın.
Sonra da bir Anadolu’yu gezin.
Halkın hukuksuzluğa tepkisini şöyle bir derinden hissedin.
Ve, Anadolu’yla Avrupa parantezinde nasıl yalnız, nasıl çaresiz olduğunuzu görün.
Sizi ne darbeler, ne darbeciler, ne hukuksuz hukukçular kurtarabilir.
Bu ucuz demagojiler de kurtarmaz.
Siz geçmiş bir zamanın kayıp demagogları olarak eriyip kopacaksınız uygarlıktan.

22.04.2008
              </div>

Kaynak: [taraf.com.tr](http://www.taraf.com.tr:80/makale/473.htm), [web.archive.org (arşiv bağlantısı)](http://web.archive.org/web/20100308223256/http://www.taraf.com.tr:80/makale/473.htm)
