# Dışarıda kim kaldı?

*Ahmet Altan 30.07.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Horace McCoy’un bir romanı vardı gençliğimde okuduğum.</p><br/>
<p>“Mafyanın dışında kim kaldı” başlığını taşıyordu.</p><br/>
<p>O başlığı daha önce de hatırladığım oldu.</p><br/>
<p>Şimdi ise bu soru hayatımızın ortasına oturdu.</p><br/>
<p>“Ergenekon’un dışında kim kaldı?”</p><br/>
<p>Bugünkü manşetimiz ülkeyi sarsacak sanırım.</p><br/>
<p>Ülkeden önce bizi sarstı itiraf edeyim ki.</p><br/>
<p>Bir MİT belgesinde ana muhalefet partisi liderinin adını, bir örgüt şemasına yerleştirilmiş olarak görmek çok sık rastlanılacak bir şey değil.</p><br/>
<p>MİT, 2003 yılında Başbakanlık’a gönderdiği Ergenekon şemasında Deniz Baykal’ın adını veriyor.</p><br/>
<p>Bu şema, iddianamenin eklerine de konulmuş.</p><br/>
<p>Bir iki güne kadar açıklanacak.</p><br/>
<p>Biz daha önce bu belgeden haberdar olmuş, böyle bir belge olduğunu duyurmuş ama kimseyi suçlamamak için isim vermemiştik.</p><br/>
<p>Ama belge iddianameye girince bir “haber” haline geldi, isimleri saklamanın anlamı kalmadı.</p><br/>
<p>Çünkü çok yakında zaten herkes bu belgeyi görecek.</p><br/>
<p>Bu belgeye dayanarak Baykal’ın suçlu olduğunu ilan etmek haksızlık olur ama Baykal’ın adının böyle bir belgede geçmesi bile çok şaşırtıcı.</p><br/>
<p>İlişkilerinin ne olduğunu, böyle bir şemanın neye dayanılarak hazırlandığını, iddianamenin ekleri yayınlandığında daha net bir şekilde öğreneceğiz.</p><br/>
<p>Bu aşamada Baykal’ın “Ergenekon avukatlığına” bu kadar gözü kara bir şekilde soyunmuş olması elbette ciddi bir talihsizlik olarak gözüküyor.</p><br/>
<p>Ergenekon’u “önemsiz” göstermek için gereğinden fazla uğraşıyor.</p><br/>
<p>İddianamenin ciddi olmadığını söylüyor.</p><br/>
<p>Ama Danıştay baskınını yapan katilin parmak izlerinin Cumhuriyet Gazetesi’ne atılan bombada bulunduğunu, o bombaların Ergenekon’un cephaneliğinden çıkan bombalarla aynı kafile numarası taşımasını görmezden geliyor.</p><br/>
<p>Doğrusu ya insan Baykal’ın, Ergenekon bombalarıyla Danıştay saldırganının Cumhuriyet’e attığı bombalar arasındaki bağı nasıl açıkladığını merak ediyor.</p><br/>
<p>Bu bağ hiç mi ilgi çekici gelmiyor?</p><br/>
<p>Baykal, Ergenekon cephanelikleri hakkında ne düşünüyor?</p><br/>
<p>Emekli subayların evlerinde kilolarca patlayıcının bulunmasını çok mu normal karşılıyor?</p><br/>
<p>O patlayıcılar ne için biriktirildi?</p><br/>
<p>O patlayıcıların sahibi olarak yakalanan emekli asker, “o bombaları çöplükte bulduğunu” söylemişti, bu açıklama Baykal’a inandırıcı geldi mi?</p><i><br/>
</i><p>Radikal gazetesi, iddianameye dayanarak, Ergenekon bombalarıyla Şırnak’ta ele geçirilen Hizbullah bombalarının da aynı kafileden olduğunu açıkladı.</p><br/>
<p>Bu haber de mi hiç ilgisini çekmedi?</p><br/>
<p>Baykal, Ergenekon çetesini aklamaya bir politikacı için gereğinden fazla çaba harcıyor.</p><br/>
<p>Daha soğukkanlı durabilir, bu iddianamenin hazırlanmasıyla ilgili eleştirilerini daha mesafeli bir şekilde dile getirebilirdi.</p><br/>
<p>Ortada bu kadar çok bomba, cephane, silah, telefon kaydı varken “ben bu örgütün avukatıyım” demek, sanırım bir parti lideri için bu davaya fazla angaje olmak anlamına geliyor.</p><br/>
<p>Bu “angajman” politikanın gereklerini aşıyor çünkü.</p><br/>
<p>Umalım ki bu, Baykal’ın kendini “muhalefet etme” güdüsüne fazlaca kaptırmış olmasından kaynaklansın.</p><br/>
<p>Ergenekon davası, Türkiye’nin yakın tarihinin en önemli davası.</p><br/>
<p>Devletin ve toplumun nerdeyse bütün zerrelerine sızmış gibi gözüken bu örgütle ilgili davayı küçümsemeye çalışanlar olduğunu biliyorum.</p><br/>
<p>Onlar, nedense, bunu siyasi partiler arasında bir çekişme gibi görüyorlar.</p><br/>
<p>Darbe isteyen bir örgütü, “siyasetin parçası” olarak görmek bana biraz tuhaf geliyor doğrusu.</p><br/>
<p>Bizim Ergenekon’un bir benzerini İtalyanlar “P2 Locası” örgütüyle karşılaştıklarında yaşadılar.</p><br/>
<p>O örgütün içinden çok ünlü politikacılar, işadamları, askerler, istihbaratçılar çıktı.</p><br/>
<p>Onlar da “komünizm tehlikesine” karşı örgütlendiklerini söylüyorlardı.</p><br/>
<p>Çoğu mahkûm oldu.</p><br/>
<p>İtalyanlar, hangi nedenle olursa olsun, içinde kim bulunursa bulunsun, “yasadışı” bir örgütün devleti de toplumu da çürüteceğini bizden çok önce fark ettiler.</p><br/>
<p>Ve gereğini yaptılar.</p><br/>
<p>Türkiye’nin de arınmasının zamanı geldi.</p><br/>
<p>Devletin bir parçasının hukukun dışına çıkmasına Türkiye uzun yıllar izin verdi, devlet korumasındaki mafyaların ortalığı haraca kestiklerini, mafyanın mahkemelerin yerini aldığını gördük.</p><br/>
<p>Şimdi toplum sırtındaki bu ağır yükü atabilmek için silkiniyor.</p><br/>
<p>Atacak da…</p><br/>
<p>Başka bir çaremiz yok.</p><br/>
<p>Bu hukuksuzluk bu ülkeyi çok ezdi.</p><br/>
<p>Çok insan öldü, çok insan acı çekti.</p><br/>
<p>Acıdan ve ölümden kurtulabilmek için “silahı” hayatımızdan çıkarmamız gerekiyor.</p><br/>
<p>Bunun için de ilk iş çeteleri yakalayıp yargılamak.</p><br/>
<p>Çeteler yokmuş gibi davranmak değil.</p><br/>
<p>Bombaları görmezden geldiğinizde, o bombalar, onun ya da bunun eliyle sonunda halkın üzerine atılıyor.</p><br/>
<p>Siyasetçilerden beklenen, o halkı korumaları, çeteleri değil. </p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
