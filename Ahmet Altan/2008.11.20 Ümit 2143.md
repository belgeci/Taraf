# Ümit

*Ahmet Altan 20.11.2008*

<div class="yazi">İnsan, bir ümidi olsun ister. <br/>Hayatla belki de en kuvvetli bağımız ümidimizdir. <br/>Bir şeylerin olacağını beklemek, o “olsun” diye uğraşmak, çabalamak, o günün hayalini kurmak bizi canlı tutar. <br/>Ve her ümit, içinde kuvvetli bir “değişim” beklentisi taşır. <br/>Ümitlerimizin gerçekleşmesi demek, “bugünün” değişmesi, başka koşulların oluşması demektir. <br/>Gerçekleşmesi için koşulları “değiştirmeye” çalışırız. <br/>Koşulların değişebileceğine inandığımız sürece ümidimiz vardır. <br/>Hiçbir şeyin değişmeyeceğine inandığımızda ise vazgeçeriz. <br/>Ya yeni bir ümit bulur ya da hayatın kenarına çekiliriz. <br/>Benim anlayabildiğim kadarıyla bu ülkede devlet, insanlarının “bir ümidi” olmasına tahammül edemiyor. <br/>Sürekli olarak hep aynı mesajı veriyor, “ümitlenmeyin, hiçbir şey değişmeyecek.” <br/>Zaten bütün kavga da, “bir ümidimiz olsun, bir değişimi bekleyelim” diyenlerle, “hayır, hiç ümitlenmeyin, bir şey değişmeyecek” diyenler arasında geçiyor. <br/>Devlet, değişimin önünü her yandan keserek öyle korkunç bir ümitsizlik, öyle korkunç bir karanlık yaratıyor ki, en cılız ışık bile insanları çevresine toplayabiliyor. <br/>AKP bir ümitti. <br/>İyi bir ümitti. <br/>İnsanları çevresine topladı. <br/>Dindarlar, Kürtler, demokratlar, bu partiyi desteklediler. <br/>Aslında hepsinin farklı bir ümidi, farklı bir beklentisi vardı. <br/>Ama hepsi de bir “değişim” bekliyordu. <br/>Önceleri özellikle dindarlarla Kürtlerde şöyle bir “bencillik” hissediliyordu: <br/>“Benim ümitlerim gerçekleşsin, öbürlerine aldırma.” <br/>Ne yazık ki bu, en kuvvetli bir biçimde dindarlarda ortaya çıkıyordu. <br/>Dindarların derinlerinde bir de “milliyetçi” bir damar atıyordu çünkü. <br/>Kürtlere kızıyorlar, demokratlardan kuşkulanıyorlardı. <br/>Kürtler de dindarların bu “milliyetçi” yanından ürküyorlardı. <br/>“Irkçı şeriat” gibi bir kâbus dolaşıyordu çoğunun kafasında. <br/>Sonunda, hepsi olmasa da çoğunluğu bir gerçeği kavradı: <br/>“Bir tek benim ümidimin gerçekleşmesi mümkün değil, bütün ümitler birarada gerçekleşmeli.” <br/>Devletin sürekli ve ağır baskısı nedeniyle bunalan Türkiye’de bu ümitleri gerçekleştirmek için bir tek olanak görünüyordu. <br/>Avrupa Birliği üyeliği. <br/>AKP’nin bir “ümide” döndüğü nokta da burasıydı. <br/>Avrupa’yla bütünleşmeyi savunan tek parti oydu, “başörtüsüne” serbestlik de, Kürt realitesinin tanınması ve Kürtlere haklarının verilmesi de, inanç ve fikir özgürlüğünün sağlanması da AKP’nin bu yolda yürümesiyle mümkün olacaktı. <br/>Üstelik AKP, ordunun müdahalelerine, muhtıralarına karşı dik ve cesur duruyordu. <br/>Geçen yıl seçimlerde büyük bir oy patlaması yaşadı. <br/>Şimdiyse bu ümidin bitmeye yaklaştığı yerdeyiz. <br/>AKP, Avrupa Birliği’nden vazgeçmişe benziyor. <br/>Askerle ve devletle uzlaştı. <br/>Yeni anayasa rafa kalktı. <br/>Kürt realitesi unutuldu. <br/>Başörtüsünü de kapsayan inanç özgürlüğü bir yana bırakıldı. <br/>Düşünce özgürlüğünün adını anan kalmadı. <br/>Onun yerine MHP’nin bile cesaret edemeyeceği bir “ırkçı” söylem patladı AKP’nin içinden. <br/>Savunma Bakanı, “Ermeni tehcirini” haklı bulan konuşmalar yapmaya koyuldu. <br/>Başbakan, “çoğulculuktan” “tekçiliğe” geçti, istemeyenlere “hadi dışarı” dedi. <br/>Devletin savunucusu kesildi. <br/>O devletin kendi eşinin elini bile sıkmadığını, Kürtleri işkencelerden geçirdiğini, insanları düşüncelerinden dolayı hapsettiğini, başörtülü kızları okulların kapılarından kovduğunu sildi hafızasından. <br/>Anayasa Mahkemesi’nin kararından bu yana yeni bir AKP duruyor karşımızda. <br/>İnanılmaz derecede şoven, ırkçı, hoyrat, asker iktidarının destekçisi, özgürlük karşıtı bir partiye dönüşüyor, kadrolarını da bu yolda yeniden şekillendiriyor. <br/>Yaşadıkları büyük şaşkınlığa, hayal kırıklığına rağmen hâlâ AKP’yi destekleyen yığınlar, son anda AKP’nin yeni bir hamleyle eski yörüngesine oturmasını bekliyorlar. <br/>Ama AKP ve başbakan her yeni açıklamayla bunun olmayacağının işaretini veriyor. <br/>Şimdi elimizde demokrasiden ve Avrupa Birliği’nden yana tek bir parti bile kalmadı. <br/>Bu ülkenin “ezilenlerine” bir değişim vaat eden, bir ümit veren kimse yok artık. <br/>AKP, CHP ve MHP üçlüsü devletin etekleri altında kayboldular, bir karanlığın içinde yaşayıp o karanlığı bütün ülkeye yayıyorlar. <br/>Siyaset sahnesi karanlık. <br/>Bir ümit yok. <br/>Ne yapacağız? <br/>Yetmiş milyon insan, ümidimizi kaybettiğimiz için hayatın kıyısına mı çekileceğiz? <br/>Bu mümkün değil. <br/>Ya AKP yeniden kendini toparlayacaktır ya da bu ülke yeni bir ümit yaratacaktır. <br/>Bu toprakların insanlarına ümit verecek bir hareket çıkacaktır. <br/>Nereden, nasıl, bilmiyorum. <br/>Ama buranın “ezilenleri” biraraya gelip bir ümidin ışığını yakacaktır. <br/>Devlete karşı halkı koruyan, özgürlük, mutluluk, zenginlik vaat eden bir ümit. <br/>Ümidin ortaya çıkmasını ümitle bekleyeceğiz. <br/>Bu ümitten vazgeçmek, hayattan vazgeçmek olacak çünkü.</div>
