# Korgeneral

*Ahmet Altan 05.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Bir ordu “temiz” olmalı.</p><br/>
<p>Buna itirazı olan var mı?</p><br/>
<p>Her türlü şaibeden arınmış olmalı.</p><br/>
<p>Buna itirazı olan var mı?</p><br/>
<p>Üstünde hiçbir leke olmamalı.</p><br/>
<p>Çünkü ordu, bir ülkedeki en büyük silahlı güçtür.</p><br/>
<p>Silahın üstüne düşecek bir kuşku, o silahın sahibini ürkütücü ve güvenilmez kılar.</p><br/>
<p>Silahını ne zaman kullanacağını, kime karşı kullanacağını bilemezsin.</p><br/>
<p>Gelişmiş ülkelerle gelişmemiş ülkeler arasındaki en büyük farklardan birinin, ordunun konumuyla ilgili olması bundandır.</p><br/>
<p>Gelişmiş ülkelerde halk ordusundan korkmaz.</p><br/>
<p>Ondan kuşkulanmaz.</p><br/>
<p>Asker, sivillerin emrinde ve denetimindedir.</p><br/>
<p>Gelişmemiş ülkelerde ise ordu “bağımsızlaşır”, emre itaat etmez, hukuku ciddiye almaz, silahını canı istedikçe, canı istediğine karşı kullanır.</p><br/>
<p>Ve, ülkenin bütün dengelerini perişan eder.</p><br/>
<p>Önceki gün Genelkurmay Başkanlığı’nın, bir korgenerali, çete sanıklarına “resmî bir ziyaret” için göndermesi, ordunun niyetleri konusunda ciddi kuşkular yaratacak bir hareketti.</p><br/>
<p>Bu ziyaretle ne demek istediler?</p><br/>
<p>Bu insanlar kurmay, bütün ihtimalleri değerlendirmek onların mesleğinin gereği.</p><br/>
<p>Bu çıkışlarıyla nasıl sonuçlar yaratacaklarını düşünmemiş olmaları mümkün değil.</p><br/>
<p>Nasıl sonuçlar elde etmeyi amaçladılar?</p><br/>
<p>Orgenerallerin tahliye edilmesini mi?</p><br/>
<p>Onları yargılayacak olanların korkmasını mı?</p><br/>
<p>İkinci bir Şemdinli olayı yaratarak adalete müdahaleyi mi?</p><br/>
<p>Böyle bir ziyaretin, insanların zihninde sanıklarla ordu arasında bir bütünlük sağlayacağını da hesap etmiş olmalılar.</p><br/>
<p>Henüz dava konusu olmamış olsa da ortada bir de “darbe günlükleri” var, bu darbe girişimlerini aklama ya da destekleme gibi bir düşünceleri mi bulunuyor?</p><br/>
<p>Niye “suçla” ordu arasında böyle bir bağ kuruyorlar?</p><br/>
<p>Normalde hiçbir ordunun almayacağı bir riski almaları için kendilerini bir konuda çok sıkışmış hissetmiş olmaları gerekiyor.</p><br/>
<p>O konu ne?</p><br/>
<p>Hangi konuda o kadar sıkışıklık duygusu içindeler de böyle bir görüntü sergilemeyi göze aldılar?</p><br/>
<p>Bu ziyaret unutulmayacak.</p><br/>
<p>Bu davayla ilgili her sonuç kaçınılmaz olarak orduya bağlanacak.</p><br/>
<p>Bu sanıkların lehine sonuçlar “ordu baskısı” olarak yorumlanacak, aleyhlerine bir sonuç ise orduyu “suçla” bağlantılı hale getirecek.</p><br/>
<p>İki sonuç da herhangi bir ordunun övünebileceği bir durum olmayacak.</p><br/>
<p>Ve, “niye yaptılar” sorusu hep bir kuşku bulutu gibi ülkenin üstünde asılı kalacak.</p><br/>
<p>Üstelik bu kadar tehlikeli bir hamleyi yaparken öyle bir “temsilci” seçmişler ki insanın aklını iyice karıştırıyor.</p><br/>
<p>Hemen hemen bütün gazetelerde “ziyaretçi korgeneralin” geçmişiyle ilgili haberler vardı.</p><br/>
<p>Bugün bizim gazetede daha da ayrıntılısını okuyacaksınız.</p><br/>
<p>Ve, bütün sorulara bir de generalin geçmişi eklenecek.</p><br/>
<p>Çünkü o geçmiş, bir “polisiye romana” benziyor.</p><br/>
<p>Bir gece, Kıbrıs’ta sivil beyaz bir arabayla mezarlığa gelen bir albayla on askerin, o mezarlıktan bir sandık çıkartıp götürdükleriyle başlıyor iddialar.</p><br/>
<p>Bu mezarlık ziyaretinin peşine düşen Kıbrıslı bir gazeteci kafasından vurularak öldürülüyor.</p><br/>
<p>O beyaz arabanın sahibi Kıbrıs Sivil Savunma Teşkilatı ve o zamanlar o teşkilatın başında bu “ziyaretçi general” bulunuyor.</p><br/>
<p>Niye bir albay ve on asker bir mezarlığa bir gece vakti sivil bir arabayla gider?</p><br/>
<p>Koskoca bir kolordunun bulunduğu adada askerî bir araç mı yoktu?</p><br/>
<p>Bu ziyaretle ilgili sorular soran gazeteci neden öldürüldü?</p><br/>
<p>Kim öldürttü?</p><br/>
<p>Öldürülen gazeteciyle ilgili açılan davadan ciddi bir sonuç çıkmayınca, gazetecinin eşi Avrupa İnsan Hakları Mahkemesi’ne başvurmuş.</p><br/>
<p>Mahkeme, “ziyaretçi generalin” de ifadesini almış.</p><br/>
<p>General o arabayı, “bir PKK operasyonu için kendisinin verdiğini” söylemiş.</p><br/>
<p>Mezarlıkta nasıl bir PKK operasyonu?</p><br/>
<p>Niye on bir kişiyle?</p><br/>
<p>Neden askerî araçla değil?</p><br/>
<p>“Mezarlıktan çıkartılıp götürüldüğü söylenen sandık” ne?</p><br/>
<p>O sandıkta ne vardı?</p><br/>
<p>Garip bir durum, değil mi?</p><br/>
<p>Geceleyin mezarlık ziyaretleri, sivil arabalar, çıkarılan sandıklar, öldürülen gazeteci, ciddiyetle yargılanmayan bir cinayet...</p><br/>
<p>Ve, bütün bu karmaşanın ortasında bu korgeneralin ismi.</p><br/>
<p>O günden bugüne sürekli rütbe alıp yükseldiğine göre ordu, onun suçsuzluğuna karar vermiş demektir.</p><br/>
<p>Ordu onu suçsuz bulmuş ama...</p><br/>
<p>Türkiye o davadan Avrupa İnsan Hakları Mahkemesi’nde mahkûm olmuş.</p><br/>
<p>Bir ordu, suçla, şaibeyle birlikte anılmamalı.</p><br/>
<p>Temiz olmalı.</p><br/>
<p>Temiz olmak da zor bir şey değildir üstelik.</p><br/>
<p>Bunun için sadece “temiz olmak” yeter.</p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1805.htm), [web.archive.org (arşiv bağlantısı)](http://web.archive.org/web/20090905090647/http://www.taraf.com.tr:80/makale/1805.htm)
