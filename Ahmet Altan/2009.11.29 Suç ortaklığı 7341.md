# Suç ortaklığı

*Ahmet Altan 29.11.2009*

<div class="taraf_structure_2col_1zq">
<div class="margen_n">



 <p>Gerçekleri söylemenin “ihanet” sanıldığı bir ülkede yaşıyoruz. <br/><br/>Öyle bir ülke kurmuşuz ki “gerçeği” söylediğiniz zaman “hastalıklı” olduğumuzu da söylemiş oluyorsunuz. <br/><br/>Ve, hastalığı teşhis etmek en büyük hainlik. <br/><br/>“Hiç dokunmayalım, bu hastalık böyle devam etsin” diyorlar. <br/><br/>Bu, geçerli bir yöntem olabilirdi eğer “hastalık” her geçen gün biraz daha ilerleyip ölümcül hale gelmeseydi. <br/><br/>Hastalık en yoğun olarak, bu ülkenin sistemini ayakta tutan “üç kurumda” görülüyor. <br/><br/>Orduda, yargıda ve medyada. <br/><br/>Bu kurumlardaki hastalığın sürmesine izin verdiğimiz sürece bu kurumlar “yıpranıyor”, eskiyor, içten içe dağılıyor ve sistemi taşıyamaz hale geliyor; böyle devam etmesi halinde sistem olduğu gibi tepemize çökecek ve yeni sistemi üzerine kurabileceğimiz “kolonların” en önemlileri elden gidecek. <br/><br/>Orduyu, yargıyı ve medyayı kurtarmamız gerek. <br/><br/>Kurtarabilmek için de hastalığı açıkça dile getirip, derhal tedavisini sağlamalıyız. <br/><br/>Ordunun hastalığı artık açıkça görülüyor. <br/><br/>Disiplinsiz, hukuk tanımıyor, içinde cuntalar fink atıyor ve bu cuntalar “askerî bir iktidarı” sürdürebilmek için gittikçe daha çok “çılgınlaşıp” çocukları öldürme planları yapıyor. <br/><br/>Ne yazık ki generallerimizin önemli bir kısmı bu gerçeklerin söylenmesini de, hataların düzeltilmesini de istemiyorlar. <br/>Daha önce yapılanları bir kenara bırakıp sadece şu son “Kafes” planına bakalım. <br/><br/>Korkunç bir plan ele geçmiş. <br/><br/>Planda “çocukları öldürmek için” müzeye “bomba” konulması ve “Poyrazköy’de cephaneliğin gömülmesi” öngörülmüş. <br/><br/>Planı yapan askerlerin isimleri de o planda yazıyor. <br/><br/>Planda söz edilen “bomba” da, “cephanelik” de söylenen yerde bulunmuş. <br/><br/>Elimizde korkunç bir plan, o planı hazırladığı söylenen subayların isimleri, o planda sözü edilen bomba ve cephanelik var... <br/><br/>Bu şartlarda bir ordu ne yapar? <br/><br/>Yapacağı çok basit. <br/><br/>“Biz bu planı, planda adı geçenleri, silahları araştırıyoruz, gerekenleri yapacağız” der ve gerçekten de gerekeni yapar. <br/><br/>O bombayı müzeye kimin koyduğunu, o cephaneliği kimin gömdüğünü bulur. <br/><br/>Peki, bizim ordu ne yapıyor? <br/><br/>Böyle bir plan yokmuş, bomba bulunmamış, cephanelik ortaya çıkmamış gibi davranmak istiyor ve bunları ortaya çıkaranları, bunları halka duyuranları suçluyor. <br/><br/>Dün akşam yaptığı gibi bir açıklama yayınlayıp, “ortaya atılan iddiayı peşinen kabul edenler” olduğunu söylüyor. <br/><br/>Hangi peşinen? <br/><br/>Ortada orduya ait bombalar ve silahlar var. <br/><br/>Bence her şeyi “peşinen kabul edenlerden” değil, tam tersine “her şeyi peşinen reddedenlerden” bahsetmemiz gerekiyor. <br/><br/>Ordu yönetimi, ele geçirilen planları ve silahları “peşinen reddederse” sonunda bütün Silahlı Kuvvetler “suçun parçası” olacak, ordu bütünüyle cuntalaşacak. <br/><br/>O açıklamayı yapan Genelkurmay bunu mu istiyor, ordu cuntalaşsın, oraya buraya silah gömüp, çocukları öldürme planları mı hazırlasın? <br/><br/>Böyle bir ordunun yıpranmaması mümkün mü? <br/><br/>Ordu, hastalığını saklamaya çalıştıkça daha çok hastalanıyor, daha çok yıpranıyor, daha çok halkın öfkesini çekiyor. <br/><br/>Ordu, Şemdinli’de yakalandı, Lahika’da yakalandı, İrtica Eylem Planı’nda yakalandı, Kafes’te yakalandı. <br/><br/>Şemdinli’yi soruşturan savcıyı Hâkimler ve Savcılar Yüksek Kurulu’nun meslekten ihraç etmesini bir genelkurmay başkanının sağladığını, o generalin ağzından duyduk. <br/><br/>Sadece bu tek olay bile orduyla yargının durumunu ve ilişkisini ortaya koyuyor. <br/><br/>Bu organizmalar hastalandı ama gene bu organizmaların içinde “iyileşmek” ve düzelmek isteyenler var, buna yardımcı olması gereken de bugüne kadar birçok gerçeği saklayan medya. <br/><br/>Bu ülkeyi ve kurumlarını yaşatmak istiyorsak gerçekleri söyleyeceğiz, hastalığı göstereceğiz, tedavisini anlatacağız ve yeni bir sistemi hastalıktan arınmış kurumlarla kuracağız. <br/><br/>Hastalığı söylemenin değil, saklamanın ciddi bir “suç” haline geldiği günlerden geçiyoruz. <br/><br/>Bu hastalığı saklamak için direnenler, çok ciddi bir suçun ortağı olmaya başladıklarını da görmek zorundalar. <br/><br/>Bunu söylemek, onlara yapılabilecek en dostça uyarıdır.</p>
<br/>
<br/>
<br/>



<br/>


<div id="taraf_not">
</div>

</div>


</div>
