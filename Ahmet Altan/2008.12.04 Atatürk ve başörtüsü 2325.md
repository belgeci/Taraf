# Atatürk ve başörtüsü

*Ahmet Altan 04.12.2008*

<div class="taraf_structure_2col_1zq">
<div class="margen_n">



 <p>Eğer Zübeyde Hanım canlanıp gelse, oğlunun mezarını ziyaret edemeyecekti. <br/>Başı örtülü diye almayacaklardı onu Anıtkabir’e.<br/>Başörtülü kadınları sokmuyorlar çünkü oraya. <br/>Dün de Anıtkabir’e gelen engelli çocukların annelerini almamışlar içeri. <br/>Düşünün, Atatürk bu ülkede bir “tabu” haline getirilmek isteniyor. <br/>Atatürk’ü bir kalkan olarak kullanmaya çalışıyorlar. <br/>Anadolu’da kadınların neredeyse yüzde doksanının başı örtülü. <br/>Siz “ulusal bir tabu” oluşturmak istiyor ama ülkenin kadınlarının yüzde doksanını onun mezarına sokmuyorsunuz. <br/>İnsan, mezarını bile ziyaret edemediği birini nasıl “kendi önderi” olarak görebilir? <br/>Atatürk’ü “tabu” yapmak isteyenler, bir tabu yaratacağız derken o tabuyu kendi elleriyle kırıyorlar. <br/>Ama zaten büyük çıkmazları da bu noktada yatıyor. <br/>Atatürk’ü “laiklik” üzerinden tabulaştırmaya uğraşıyorlar. <br/>Bunun için de “laiklik yanlısı insan tipi” yaratıyorlar. <br/>Muhafazakârlar, o “tipe” uymuyor. <br/>Ne olacak şimdi? <br/>Bunların “laiklik yanlısı” diye gördükleri insan sayısı azalıverecek. <br/>Peki, “laikliğin tabusu” olan Atatürk’le, “laiklik karşıtı” sayılan muhafazakâr kitleler nasıl bir araya getirilecek? <br/>Atatürk, onlara nasıl “tabu” olarak kabul ettirilecek? <br/>Kimse mezarını ziyaret edemediği birini kendi kafasında, kendi isteğiyle bir “tabu” haline getiremez. <br/>O zaman da onlara o tabuyu “zorla” kabul ettirmeye çalışacaksın. <br/>Korkutacaksın, tehdit edeceksin, aşağılayacaksın. <br/>Tabii sen de o kitlelerden kopacaksın. <br/>Siyasetin içinde kalabilmek için insanları zorlayan ordunun ve ordunun bu tutumunu destekleyen siyasi partilerin kendilerini kitlelere kabul ettirememelerinin temelinde bu tuhaf durum yatıyor. <br/>Yok, “böyle yapmayalım, insanları kendimizden uzaklaştırıyoruz” deyip muhafazakârları da kabul eden gerçek bir “laiklik” sistemi oluşturmaya çalışsalar... <br/>Bu sefer de ordunun “laiklik elden gidiyor” diyerek iktidarda kalma şansı tümden yok olacak. <br/>Yani neresinden baksanız bu iş yürümüyor. <br/>Ordu ve ordu yanlısı siyasi partiler kendilerine “gerçek” bir taban bulamıyor bu ülkede.<br/>Artık bu iş öylesine açığa çıktı ki daha dört ay önce “başörtüsü” yüzünden darbe çığırtkanlığı yapan CHP akın akın çarşaflı üye kaydediyor. <br/>Karısının başı örtülü diye cumhurbaşkanının köşküne gitmeyenlerin partisi şimdi başı örtülü kadınlarla dolu. <br/>“Türbanlı kızlar üniversiteye giderse anayasal sistem çöker” diyerek Anayasa Mahkemesi’ne koşan CHP’nin genel merkezine şimdi türbanlı kadınlar rahatça giriyor. <br/>Deniz Baykal, “kıyafet ayrımcılığına” karşı kükrüyor. <br/>Dört ay önce de tam tersini söyleyerek kükrüyordu. <br/>Şimdi yaptığı hayatın gerçeğine uygun elbette. <br/>Böyle de yapması gerekiyor. <br/>Ama devamını da getirmek zorunda. <br/>AKP ve MHP ile birlikte “türban” için parlamentoda çözüm aramalı. <br/>“Bizim partiye girmeleri yararlıdır, üniversiteye girmeleri zararlıdır” gibi bir gariplik Baykal’a bile fazla gelir. <br/>Seçimler yaklaşırken CHP, bu ülkenin muhafazakâr insanlarını keşfetti. <br/>Yakında “bu insanlar niye Anıtkabir’e alınmıyor” sorusunu da soracak kaçınılmaz olarak. <br/>Çünkü, “Atatürk hepinizin tabusudur ama sadece başı açık olanlar onun mezarını ziyaret edebilir” zorbalığıyla siyaset yapılamaz. <br/>Sadece darbe yapılabilir. <br/>Artık o da mümkün gözükmüyor. <br/>Yapay siyaset olmaz. <br/>Siyaset gerçeklere dayanır. <br/>CHP, “gerçekleri” kabul ederken, AKP “yapay” bir siyasetin parçası olmayı sürdüremez. <br/>AKP de yok olmak istemiyorsa, Avrupa Birliği üyeliği için çalıştığı zamanlara geri dönecektir. <br/>Yakında partiler Kürt gerçeği ile ilgili çözümler de getirirler gündeme. <br/>Muhafazakârları dışlayamadıkları gibi Kürtleri de dışlayamayacaklarını kavrarlar. <br/>İnsanların “anadillerini” öğrenmemesi üzerine de siyaset bina edilmez çünkü. <br/>Ordu ve yargı, hızla yalnızlaşıyor. <br/>CHP’nin “çarşaflı kadınları” üye yazmaya başlamasıyla birlikte ordunun siyaset sahnesindeki taraftarı kalmadı. <br/>Bu yapaylığı çok fazla sürdüremez. <br/>Bunca yıl sürdürdükleri yeter zaten. <br/>Bir vakit daha saçmalıkları izleriz, sonra ülke normalleşir. <br/>“Namaz kılıyor” diye ordudan adam atılmaz, generaller başörtülü kadınların elini sıkmamak için komik duruma düşüp köşe kapmaca oynamaz, kışla kapılarından asker anaları geri döndürülmez, Anıtkabir ziyaretçilerinin yolu kesilmez. <br/>O zaman Atatürk’ün bir “tabu” olmasına da gerek kalmaz. <br/>Ordu olması gereken yere, kışlasına döner. <br/>Ben ümitliyim. <br/>Siyasetçilere güvendiğimden değil... <br/>Hayata ve onun gerçeklerine güvendiğimden. </p>
<br/>
<br/>
<br/>



<br/>


<div id="taraf_not">
</div>

</div>


</div>
