# Zorunlu askerliği kaldırın...

*Ahmet Altan 20.01.2010*

<div class="taraf_structure_2col_1zq">
<div class="margen_n">



 <p>İş, “bizim ordu böyledir canım, kendini memleketin sahibi sanır” dalgacılığının çok ötesine geçmiş durumda. <br/><br/>Herhalde hepsi değil ama generallerin büyük çoğunluğu hastalanmış gibi gözüküyor. <br/><br/>Neredeyse her yıl yeni bir darbe planı hazırlıyorlar. <br/><br/>Bizim bugün yayımladığımız darbe planı, bugüne dek görülenlerin en kapsamlısı, binlerce sayfadan oluşuyor, her aşaması en ince ayrıntısına kadar hazırlanmış. <br/><br/>Birinci Ordu’nun eski komutanı tarafından organize edilmiş. <br/><br/>Kara Kuvvetleri’ne bağlı dört ordu var biliyorsunuz, Birinci Ordu, İkinci Ordu, Üçüncü Ordu ve Ege Ordusu. <br/><br/>Her yıl bu ordular, bir “düşman saldırısına karşı” zihinsel tatbikatlar yapıyorlar. <br/><br/>Orduların generalleri kendi aralarında toplanıyorlar, “en kötü senaryoyu” oluşturuyorlar ve bunlara karşı alınacak önlemlerde kimlerin hangi görevleri üstleneceğini, görevlerin nasıl dağılacağını belirliyorlar. <br/><br/>Bu “tatbikatların” amacı “düşmana” karşı alınacak önlemleri saptamak. <br/><br/>2003 yılında Birinci Ordu’nun generalleri de bu “tatbikatı” yapmak için toplanıyorlar. <br/><br/>Görüntüde düşmana karşı hazırlanacaklar. <br/><br/>Ama bu sadece “görüntü”, bu görüntünün arkasına saklanıp darbe planları yapıyorlar. <br/><br/>Yapacakları darbe için 12 Eylül’ün darbe örgütlenmesini örnek alıyorlar. <br/><br/>İki aşaması var planın. <br/><br/>Birinci aşama “sıkıyönetim” ilanını sağlamak. <br/><br/>Bunu gerçekleştirebilmek için “düşmanın” bile aklına gelmeyecek planlar hazırlıyorlar. <br/><br/>Bir tanesi Fatih Camii’nde bir Cuma namazında bomba patlatmak. <br/><br/>Bombayı nereye yerleştireceklerini belirleyen krokiyi çiziyorlar, bombanın yerleştirilip patlamasından sorumlu personeli belirliyorlar, bomba patladığı sırada oluşacak vahşeti ve paniği “kayda alacak” kameraların konulacağı yerleri bile saptıyorlar. <br/><br/>Sonra Beyazıt Camii’nde de bir bomba patlatacaklar. <br/><br/>Arkasından Yunan Hava Kuvvetleri’yle çatışmalara girmeyi, bu çatışmada bir Türk jetinin “düşürülmesinin” sağlanmasını, bu sağlanmazsa kendi jetimizin bizzat kendi uçaklarımız tarafından düşürülmesini planlıyorlar. <br/><br/>Sıkıyönetim olsun da arkasından darbe yapılabilsin diye kendi uçağımızı düşürüp, kendi pilotumuzu şehit edeceğiz. <br/><br/>Bu nasıl bir kafa yapısı, nasıl bir iktidar hırsı, nasıl bir gözüdönmüşlük... <br/><br/>Darbe planlarıyla her karşılaştığımda “hiç böylesini görmedim” diyorum, arkasından daha beteri çıkıyor. <br/><br/>Sıkıyönetimin ilan edilmesini sağladıktan sonra darbe yapacaklar. <br/><br/>Darbenin manifestosunu yazmışlar. <br/><br/>Darbeden sonra kurulacak kabinenin üyelerini belirlemişler. <br/><br/>Tutuklanacakların listelerini yapmışlar. <br/><br/>“Çok kan döküleceğine” baştan karar vermişler. <br/><br/>Hangi gazetecilerle işbirliği yapılacağını isim isim sıralamışlar. <br/><br/>Görevden alınacak belediye başkanları ve yerlerine atanacak askerî personel bile belli. <br/><br/>Binlerce sayfa, “ıslak imzalar”, konuşma metinleri, patlatma krokileri, görevlendirilecek personel listeleri, bunların hepsini kayıtlara geçmişler. <br/><br/>Şimdi bir düşünün, bu adamlar “düşmana” karşı alınacak önlemleri saptamak için toplanıyorlar ve “düşmanla” ilgili hiçbir çalışma yapmayıp, “darbe” için bu ülkeye yapacakları “düşmanlıkları”, camileri bombalamayı, uçaklarımızı düşürmeyi planlıyorlar. <br/><br/>“Düşmana” karşı bir hazırlıkları yok ama kendi ülkelerine “düşmanlık” için bütün hazırlıkları tamam. <br/><br/>Ve sürekli darbe hazırlığı yapıyorlar, en sonuncusu 2009 yılındaki Kafes Planı’ydı, şu anda birilerinin de yeni planlar yapmadığından kimse emin olamaz. <br/><br/>Bu ordunun yapısını “radikal” bir şekilde değiştirmeden bu generallerin hastalıklarını iyileştiremeyiz, generallerin kendi ülkelerine “düşmanlık etmeyi” görev zannetmelerinin önüne geçemeyiz. <br/><br/>Bu binlerce sayfalık belgeden, bu generallerin ve subayların çok “boş zamanı” olduğu anlaşılıyor. <br/><br/>Gerçekten çalışacak, “boş zamanı” olmayacak, kendi ülkesine düşmanlık etmeyecek, “düşmana” karşı ciddiyetle hazırlanacak bir orduya ihtiyacımız var. <br/><br/>Zorunlu askerliği mümkün olduğu kadar çabuk kaldırıp, ordunun örgütlenme şemasını tümden değiştirmeliyiz. <br/><br/>Askerliği profesyonel ve ciddi bir meslek haline getirmeliyiz. <br/><br/>Yoksa biz bu “darbecilik” hastalığından arındıramayacağız bu orduyu. <br/><br/>Kendi ordumuz, kendi bombamızla bizi öldürecek. <br/><br/>Ve, hep bizi öldürmek için hazırlık yapacak.</p>
<br/>
<br/>
<br/>



<br/>


<div id="taraf_not">
</div>

</div>


</div>
