# Büyücünün çırağı

*Ahmet Altan 22.10.2009*

<div class="taraf_structure_2col_1zq">
<div class="margen_n">



 <p>Milli Mücadele’nin başında Mustafa Kemal değil de Deniz Baykal ya da Devlet Bahçeli’den herhangi biri olsaydı herhalde “mücadele” hâlâ sürüyor olurdu. <br/><br/>Sizce bu “ikiliden” birinde Lozan Antlaşması’nı imzalayacak yürek var mıdır? <br/><br/>Sizce bunlar Lozan’ı imzalayabilirler miydi? <br/><br/>Ya da bunlar o dönemde “muhalefet” olsalardı, Lozan Antlaşması’nın imzalanmasını nasıl karşılarlardı? <br/><br/>Lozan Antlaşması’nı imzalamanın “vatana ihanet” olduğunu söylerler miydi söylemezler miydi? <br/><br/>Bu soruya, CHP’liler ve MHP’liler cevap versinler. <br/><br/>Kimseye söylemesinler sadece kendi kendilerine bir muhasebe yapsınlar. <br/><br/>İsterlerse açıp Lozan Antlaşması’nı da bir okusunlar ve partilerinin liderleri bu antlaşmanın imzalanması hakkında ne derlerdi, bir düşünsünler. <br/><br/>Benim samimi kanaatim bu “ikili” o zaman da savaşın sürmesinden yana olurlardı, savaşı sürdürebilecek takat var mı yok mu, barış ne kazandırır, düşünmezlerdi. <br/><br/>Bugün neler yaptıklarına bir baksanıza. <br/><br/>Yakın tarihimizin en önemli gelişmelerinden birini yaşıyoruz, binlerce ölüye, yüz milyarlarca dolar paraya mal olan bir iç savaş bitiyor, kangrenleşmiş bir yara tedavi ediliyor, Baykal “kameralı toplantı” oyunbazlıklarının sığlığında dolaşıyor. <br/><br/>Olup biteni anladığından bile kuşkuluyum. <br/><br/>Sanırım CHP’lileri de sinirlendiriyor. <br/><br/>CHP’liler, bugün dünyanın sayılı liderleri arasına girmeye aday olan Başbakan Erdoğan’ı “aşabilecek”, dünyada ondan daha fazla saygı görecek, ondan daha güçlü ve daha oturaklı bir lidere sahip olmayı istemezler mi? <br/><br/>Hem “yurtta sulh, cihanda sulh” diyen Atatürk’ün “partisi” olmakla övün, hem de “yurtta sulh, cihanda sulh” şiarını hayata geçirme fırsatını AKP’lilere kaptır. <br/><br/>Neşe Düzel geçenlerde, “lider olmak, zamanın ruhunu hissedip onun gereğini yapmaktır bence” diyordu çok haklı olarak. <br/><br/>Sizce şu anda Türkiye’de “zamanın ruhunu” hissedip gereğini yapan “liderler” hangileri? <br/><br/>Çok ünlü bir müzik parçası olan “büyücünün çırağı”nın hikâyesini bilir misiniz? <br/><br/>Bir büyücüyle çırağı varmış. <br/><br/>Çırak, ustasını seyrederek ondan bir şeyler öğreniyormuş. <br/><br/>Bir gün büyücü kasabaya giderken çırağına “ben dönene kadar burayı temizle, dereden su çekip yerleri temizle” demiş. <br/><br/>Büyücü gitmiş. <br/><br/>Çırak biraz da tembelmiş. <br/><br/>Öğrendiği “büyüleri” kullanmaya karar vermiş. <br/><br/>Kovalara “gidin dereden su çekip getirin” diye emir vermiş, fırçalara da “siz de yerleri silin” diye buyurmuş. <br/><br/>Kovalar dereden su getirmeye, fırçalar yerleri silmeye başlamış. <br/><br/>Önceleri işler iyi gidiyormuş. <br/><br/>Ama kovalar durmadan su getirip eve döktükleri için sular yükselmeye başlamış. <br/><br/>Çırak onları durdurmak istemiş ama durduracak “büyüyü” bilmiyormuş. <br/><br/>Bizim bu iki muhalefet lideriyle, onların medyadaki gölgeleri “büyücünün çırağı” gibiler, “kan dökülmesi” için kışkırtmayı biliyorlar ama kanı durduracak emri vermeyi bilmiyorlar. <br/><br/>Onlar bu ülkeyi yönetse sadece “kan” dökülecek. <br/><br/>Biz bu muhalefetin ve onların medyasının kafasıyla hâlâ Mercidabık’ta savaşıyor olurduk. <br/><br/>Onlar, “barışı, barışmayı, insanları yaşatmayı” bilmiyorlar, onlar sadece savaşı, ölümü, çocukları ölüme göndermeyi biliyorlar. <br/><br/>Bu muhalefetin ve onların medyasının “insanları daha iyi yaşatacak”, “daha iyi” olmasından da geçtim insanları “yaşatacak” tek bir önerisini bulabilir misiniz? <br/><br/>Zavallı yoksul Türk ve Kürt çocuklarının hayatını savaşa “pey sürerek” kahraman olmaya çalışıyorlar. <br/><br/>Onlar gibi “çıraklar” yüzünden memleket kanayıp duruyor. <br/><br/>Bu adamlar “çırak” kaldılar, gelişemediler, barış hakkında bir tek öneri getirecek yetenekleri yok, ucuz kahramanlığa meraklılar diye bu ülkenin çocukları ölsün mü? <br/><br/>Yirmi beş yıl süren savaş, bir yirmi beş yıl daha mı sürsün? <br/><br/>Bu politikacılarla onların medyasının zavallılığının ve sığlığının bu ülkeye “pusula” olmasını istiyor musunuz gerçekten? <br/><br/>O pusula sadece “kan”ı gösteriyor. <br/><br/>O pusula sadece “geçmişi” gösteriyor. <br/><br/>O pusula sadece “silahı” gösteriyor. <br/><br/>Zamanın ruhu ise “barışı, eşitliği, özgürlüğü, mutluluğu” emrediyor. <br/><br/>Zamanın dediği olacak, zamanın emrini yerine getiren de “tarihe geçen lider” olacak. <br/><br/>Diğerleri, tarihin alay ettiği “çıraklar” olarak kalacaklar.</p>
<br/>
<br/>
<br/>



<br/>


<div id="taraf_not">
</div>

</div>


</div>
