# Polis

*Ahmet Altan 29.04.2009*

<div class="taraf_structure_2col_1zq">
<div class="margen_n">



 <p>Dünyanın her yanında polislik sorunlu bir meslektir. <br/><br/>Toplum, polisler hakkında hep biraz kararsızdır.<br/><br/>Büyük bir güç vardır polisin elinde. <br/><br/>Bu kadar büyük bir güç, ciddiyetle denetlenmediğinde rahatlıkla “istismar” edilebilir. <br/><br/>Amerikan filmlerinde “yozlaşmış” polis tipi her zaman karşımıza çıkar. <br/><br/>Her yerde de böyle polislere rastlanır. <br/><br/>Bu yüzden, toplum polislere hep biraz kuşkuyla ve mesafeli bakar. <br/><br/>Ama bir yanıyla da bu insanlar, suçla mücadele ederken hayatlarını ortaya koyarlar. <br/><br/>İyi çalıştıklarında asayişi sağlarlar. <br/><br/>Şehirler onların sayesinde güvenlikli olur. <br/><br/>Bu da onların saygı görmesini sağlar. <br/><br/>Son on günde, içinde polisin yer aldığı üç büyük olayla karşılaştık. <br/><br/>Bir tanesi, Hakkari’de bir Özel Harekat polisinin küçücük bir çocuğun kafasını dipçikle parçalamaya kalkmasıydı. <br/><br/>Vahşice, düşmanca, insafsızca bir saldırganlıktı. <br/><br/>Bir nefretin kanlı ifadesiydi. <br/><br/>Asayişi sağlamaya değil, kendi intikam duygusunu tatmin etmek için asayişi yok etmeye çalışan biri vardı karşımızda. <br/><br/>Böylesine nefret dolu birinin polislik yaptığı yerde ne asayiş ne de güvenlik sağlanabilirdi. <br/><br/>Üstelik de bir arkadaşı gelip onu, çocuğun kafasını dipçiklediği için kutlamıştı. <br/><br/>Bu, “düşmanlığın ve nefretin” o bölgedeki polislerde yaygın olduğunu düşündürüyordu. <br/><br/>İkincisi, kafası kesilerek öldürülen “Münevver” olayıydı. <br/><br/>Polis, zanlıyı bir türlü yakalayamamıştı. <br/><br/>Kızın babası çaresiz kalmıştı. <br/><br/>Ve, İstanbul Emniyet Müdürü inanılmaz bir demeç vermişti. <br/><br/>“Kızlarına sahip olsunlar.” <br/><br/>Ne anlama geliyordu bu? <br/><br/>“Flört eden kızlar öldürülebilir” demek miydi? <br/><br/>“Flört ettiği için öldürülen kızların katilinin bulunmaması normal” demek miydi? <br/><br/>Ne demekti? <br/><br/>Kimse, emniyet müdürünün ne demek istediğini anlamadı. <br/><br/>Herkeste, bu şehrin asayişiyle ilgili ciddi kuşkular uyandı. <br/><br/>Üçüncü olay da, önceki gün Bostancı’da yaşandı. <br/><br/>Silahlı bir örgütün militanı tek başına polislerle altı saat çatıştı. <br/><br/>Bir polis, bir de çatışmaları seyreden genç bir çocuk çatışmada vurularak öldü. <br/><br/>Çatışmanın sonunda militan da öldürüldü. <br/><br/>Olay her açıdan sorunluydu. <br/><br/>Polisin kendini korumakta da, çevredekileri güvenlik önlemlerini alarak çatışmadan uzak tutmakta da yetersiz kaldığı görülüyordu. <br/><br/>İyi bir eğitimden geçmediklerini düşündürüyordu. <br/><br/>Bir ülkede polis, on günde üç defa “olumsuz” biçimde manşetlere çıkıyorsa orada bir “polis sorunu” var demektir. <br/><br/>“Zihinsel donanımı”, “eğitim yetersizliği” ve “olayı bastırma kabiliyeti” sorgulanır. <br/><br/>Özellikle Güneydoğu’da “milliyetçi” kadroların polis örgütüne doldurulduğunu düşünmek herhalde çok yanlış olmaz. <br/><br/>“Milliyetçi” ideolojiye sahip bir polisi siz Kürt göstericilerin bulunduğu bir olaya gönderirseniz, olayı yatıştırmaz, polis marifetiyle yeni olaylara neden olursunuz. <br/><br/>Öldürülen bir kızın katil zanlısını bulamadığınız zaman, ölen kızı ve ailesini “kızlarına sahip çıksalardı” diye eleştirseniz katilleri yüreklendirirsiniz. <br/><br/>Polisinizi iyi eğitemezseniz, çıkan çatışmalarda hem polisinizi, hem de suçsuz insanları kaybedersiniz. <br/><br/>Bizim ülkemizde polisin iyi bir “şöhreti” yoktur. <br/><br/>Yıllarca işkence ve rüşvet, bu müessesenin nerdeyse ayrılmaz bir parçası olarak görülmüştür. <br/><br/>Delilleri bulmakta yetersiz kaldıkları için “itiraf” elde etmeye çalışmışlar, bunun için de işkenceye abanmışlardır. <br/><br/>Uzun yıllar, “suçluyu yakalamaktan” çok özellikle “sol muhalefeti” ezmeye yönlendirildiklerinden “işkence” ayrıca “standart uygulama” haline gelmiştir. <br/><br/>Şimdi, Avrupa Birliği üyeliğinin de baskısıyla poliste “işkence “azaltılmaya çalışılıyor ama Engin Çeber, “işkencenin ortadan kaldırıldığının” söylendiği zamanda bile işkenceyle öldürülüyorsa sorunun hallinin daha ciddi ele alınması gerektiği anlaşılır. <br/><br/>Güvenilir bir polis teşkilatına sahip olabilmek için öncelikle polisleri “Kürtlere ya da solculara” karşı “taraf” olmaktan çıkarmak, onları “tarafsız” görevliler haline getirmek gerekiyor. <br/><br/>Polisleri iyi eğitmek gerekiyor. <br/><br/>Nasıl güvenlik önlemleri alacaklarını, bir çatışmayı nasıl bastıracaklarını ciddi bir biçimde öğretmek gerekiyor. <br/><br/>Ve, onlara iyi maaş vermek gerekiyor. <br/><br/>Polisliği, “maaşıyla” ve “prestijiyle” saygın bir meslek haline getirmek ve polis olan birinin mesleğini kaybetmekten korkmasını sağlamak zorundasınız. <br/><br/>Gerektiğinde ölüme gönderdiğiniz adamın eline iki kuruş para sıkıştırırsanız, onu gecekondularda oturtursanız, “asayişi” sağlama işini öfkeli ve çaresiz bir grubun eline vermiş olursunuz. <br/><br/>Bugün de olan o. <br/><br/>Yanlış örgütlenmiş bir devlet bizimkisi, vatandaşı değil “devleti korumak” için düzenlenmiş bir örgüt her seferinde hata yapar. <br/><br/>Zaten de yapıyor.<br/><br/>Bu polis, tam da “kötü örgütlenmiş” bir devletin polisi çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5284.htm), [web.archive.org (arşiv bağlantısı)](http://web.archive.org/web/20090905091501/http://www.taraf.com.tr:80/makale/5284.htm)
