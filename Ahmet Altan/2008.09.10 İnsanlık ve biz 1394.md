# İnsanlık ve biz

*Ahmet Altan 10.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Burada bir hayat var.</p><br/>
<p>Evet, işte içinde yaşadığımız bir hayat.</p><br/>
<p>Kavgaları, ihtirasları, öfkeleri, istekleri, pişmanlıkları, kararları ve kararsızlıklarıyla bir hayat.</p><br/>
<p>Alıştığımız, içine yerleştiğimiz, kıvrılıp bükülmelerine aşina olduğumuz, huzursuzluklarını bile sahiplenip bir tür huzura dönüştürdüğümüz bir hayat.</p><br/>
<p>Rahatsızlıklarıyla bile rahatız burada.</p><br/>
<p>Elbette rahatlık kıymetli bir duygu.</p><br/>
<p>Ama rahatsızlık kadar bereketli ve kışkırtıcı değil.</p><br/>
<p>Rahatlığın içinde gevşer, kendini bırakır, adımlarını yavaşlatırsın.</p><br/>
<p>Yaşayabileceğinden çok daha azını yaşarsın.</p><br/>
<p>Merakın azalır.</p><br/>
<p>Arzuların durgunlaşır.</p><br/>
<p>Biz kendi küçük köşemizde, kendi küçük huzursuzluklarımız, kendi küçük sorunlarımızla yaşarken, bakmadığımız, ilgilenmediğimiz yerlerde çok daha başka, çok daha ihtiraslı, çok daha büyük, çok daha meraklı bir hayat coşkunca akıyor.</p><br/>
<p>Bugün İsviçre’de bir deney yapacaklar.</p><br/>
<p>Anlatılması bile zor bir deney.</p><br/>
<p>Proton gruplarını ışık hızıyla birbirine çarptıracaklar yeryüzünün derinliklerinde.</p><br/>
<p>Evrenin nasıl yaratıldığını anlamaya çalışacaklar.</p><br/>
<p>Biliyorsunuz, evrenin büyük bir patlamayla oluştuğunu söylen bir teori var.</p><br/>
<p>İşte o büyük patlamanın hemen ertesinde ne olduğunu küçük ölçekte de olsa gözlemleyebilmek için gerekleştirecekler bu deneyi.</p><br/>
<p>İnsanoğlunun ihtirası bana her zaman çekici gelmiştir.</p><br/>
<p>“Evrenin nasıl oluştuğunu anlamalıyım” diyen bir ihtiras bu.</p><br/>
<p>Yıllardır bu deney için hazırlanan bilim adamlarını düşünsenize.</p><br/>
<p>Nasıl heyecan içinde çalışmışlardır.</p><br/>
<p>On dört milyar yıl önce olduğu sanılan bir olayı, on dört milyar yıl sonra seyredecekler.</p><br/>
<p>“Evren işte böyle oluştu” diyebilmek için.</p><br/>
<p>Bunun için ömürler harcanıyor, paralar dökülüyor, çalışılıyor, araştırılıyor, aletler icat ediliyor.</p><br/>
<p>Bütün bunların sonucunda ne biri siyasi iktidar kazanacak, ne de birinin cebine bir para girecek.</p><br/>
<p>Birilerini yönetmek ya da zengin olmak için yapmıyorlar bunu.</p><br/>
<p>Merak ediyorlar sadece.</p><br/>
<p>Bilmemek onları huzursuzlaştırıyor.</p><br/>
<p>On dört milyar yıl önce ne olduğunu öğrenmek istiyorlar.</p><br/>
<p>Galiba kim olduğumuzu belirleyen en önemli özelliklerimizden biri, neyi merak ettiğimiz.</p><br/>
<p>Kişiliğimizin sınırlarını, meraklarımız çiziyor sanırım.</p><br/>
<p>Meraklarımız daraldıkça biz de daralıyoruz, meraklarımız büyüdükçe biz de büyüyoruz.</p><br/>
<p>Küçük bir hayatla, büyük bir hayatı sanırım bu merak birbirinden ayırıyor.</p><br/>
<p>Çünkü merak insanın yeteneğini ve ihtirasını biliyor.</p><br/>
<p>Hayatın içine kapandığımız duvarlarını esnetiyor, genişletiyor hatta bazen yıkıp yeni bir hayat kuruyor.</p><br/>
<p>On dört milyar öncesini merak eden bir insanla, seçim sonuçlarını merak eden bir insan, kâinatın sırlarını öğrenmek isteyen biriyle, siyaset kulislerinin sırlarını öğrenmek isteyen bir insan birbirinden çok farklı oluyor.</p><br/>
<p>Aynı gezegenin üstünde neredeyse iki ayrı tür gibi yaşıyorlar.</p><br/>
<p>Ve, başkalarının meraklarıyla kendi meraklarınızı kıyasladığınızda sarsılıyorsunuz.</p><br/>
<p>O güzel, küçük hayat hücrenizin içindeki huzurunuz bozuluyor.</p><br/>
<p>Rahatınız kaçıyor.</p><br/>
<p>Biliyorum bu kısa bir süreliğine oluyor ama gene de oluyor işte.</p><br/>
<p>Birden ne kadar dar bir avluya hapsolduğunuzu, yeryüzünün, daha da ötesi kâinatın bahçelerini hiç göremediğinizi, fark edemediğinizi, oralarda dolaşamadığınızı anlıyorsunuz.</p><br/>
<p>Sizinkinden farklı hayatlar olduğunu kavrıyorsunuz.</p><br/>
<p>Bugün, kâinatın sırrını çözmeye çalışacak bir deney yapılacak.</p><br/>
<p>Sözün kendisi bile ne kadar etkileyici.</p><br/>
<p>Kâinatın sırrı.</p><br/>
<p>Elimizdeki sırların belki de en büyüğü.</p><br/>
<p>Bunu öğrenmek gündelik hayatınızda, en azından şimdilik, bir şey değiştirmeyecek.</p><br/>
<p>Ama zihniniz garip bir ışımayla kamaşacak.</p><br/>
<p>En azından bu gezegende yaşayanların bir kısmı o ışımayı ve karmaşmayı hissedecek.</p><br/>
<p>Meraklarının ödülü bu.</p><br/>
<p>“Ben,” diyecekler”, “kâinatın ilk saniyelerinin nasıl olduğunu biliyorum.”</p><br/>
<p>Arada bir kafamı kaldırıp dünyaya bakmayı seviyorum doğrusu.</p><br/>
<p>Hayatımızın “önemliler” listesi birden değişiveriyor.</p><br/>
<p>Önemli sandığımız birçok şey aniden soluyor, önemini yitiriyor.</p><br/>
<p>Ve, öylesine dolu dizgin giden, öylesine gözü kara, öylesine meraklı, öylesine ihtiraslı bir çağda yaşıyoruz ki bunun dışında kaldığını anlamak bile insanın içini pişmanlıkla dolduruyor.</p><br/>
<p>“Başka şeyler merak etmeliyim” diyorsun.</p><br/>
<p>“Ben de bu gezegenin bir üyesiyim, hakkımdan vazgeçmemeliyim.”</p><br/>
<p>Ve merakın boyutu...</p><br/>
<p>Beni bir ülkenin üyesi olmaktan...</p><br/>
<p>Bir gezegenin üyesi olmaya yükseltiyor.</p><br/>
<p>Birden her şey büyüyor, genişliyor, zenginleşiyor.</p><br/>
<p>Bir başka hayatı keşfediyorsun.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
