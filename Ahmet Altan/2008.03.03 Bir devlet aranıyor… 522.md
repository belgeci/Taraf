# Bir devlet aranıyor…

*Ahmet Altan 03.03.2008*

<div class="taraf_structure_2col_1zq">
<div class="margen_n">



 <p>Bir ülkenin ordusu, savaşması için başka bir ülkenin topraklarına soktuğu askerleri geri çekiyor…<br/>
Ama o ülkenin Başbakanı bunu bilmiyor.<br/>
Çekileceğini ordunun kendisi biliyor muydu, doğrusu ondan da çok şüpheliyim.<br/>
Daha önceki gün Genelkurmay Başkanımız, “İki hafta içinde çekilin” diyen Amerikan Savunma Bakanı’na “Bir gün de olur, bir yıl da olur” diye meydan okuyordu.<br/>
Bu konuşmadan on saat sonra askerini çekecek bir ordunun Genelkurmay Başkanı niye böyle bir açıklama yapar ki?<br/>
Ya Amerika ile Türkiye arasında bir sorun çıkartmaya çalışıyordur…<br/>
Ya da ne zaman çekileceğini bilmiyordur.<br/>
Ne yapacaklarının o kadar farkında değiller ki ülkenin Başbakanı asker çekilmeden birkaç saat önce, “Operasyon sürüyor” diye bir konuşma metni hazırlayıp basına dağıtıyor.<br/>
Türkiye’nin askeri operasyonu bitirdiğini bütün dünya…<br/>
Daha da acıklısı bizzat Türkiye’nin kendisi…<br/>
Irak Başbakanı’ndan öğreniyor.<br/>
Belki bizim Başbakan bile olup biteni Iraklılardan öğrendi.<br/>
Ciddi bir devlette olacak şeyler mi bunlar?<br/>
Bana sorarsanız bu operasyon zaten başlamamalıydı.<br/>
Kürt sorununun çözümünde artık siyasi girişimlere öncelik verilmeliydi.<br/>
Başlaması manasızdı…<br/>
Bitiş tarzı daha da manasız oldu.<br/>
Ortada devlet diye bir mekanizma bulunmadığını gösteren tuhaflıklar bunlar.<br/>
Dünyaya meydan okuduktan birkaç saat sonra apar topar askerini çeken bir ordu…<br/>
Ordunun çekileceğinden haberi bile olmayan bir Başbakan.<br/>
Bu devletin örgütlenme biçimi yanlış.<br/>
Taa bu Cumhuriyetin kuruluşundan beri yanlış.<br/>
Bir ülkede ordu, sivillerin ve parlamentonun denetiminde olmazsa orada şaşkınlık hiç bitmez.<br/>
Hukuk yerli yerine oturmaz.<br/>
Her şey birbirine karışır.<br/>
Devletin iç disiplini ortadan kaybolur.<br/>
Bir düzen kalmaz.<br/>
Bu düzensizlikle de her yerde karşılaşırsınız.<br/>
Türban meselesinde de karşılaşırsınız…<br/>
Üniversitede de karşılaşırsınız…<br/>
Adalette de karşılaşırsınız.<br/>
Bu ülke yönetilemiyor.<br/>
Yönetmeyi sürekli yasaklar koymak, korkutmak, kendi halkını aşağılamak zanneden bir zihniyet burada yaşayan insanlara mutsuzluktan ve yoksulluktan başka bir şey veremiyor.<br/>
Üstelik halkını aşağılayan devletin kendisi de aşağılanıyor.<br/>
Bush Washington’dan “Çıkın oradan” diyor ve birkaç saat içinde oradan çekilmek zorunda kalıyorsun.<br/>
Madem direnecek gücün yok, neden sana sınırı açan, istihbaratı veren birisiyle kavga ediyormuş görüntüsü yaratıyorsun?<br/>
Zekice mi bu?<br/>
Her sorunu silahla çözeceğini sanırsan, güce tapınırsan, sürekli “güç sahibi olmakla” övünürsen, senden daha güçlü, daha silahlı biri de seni böyle bastırır.<br/>
Diplomasiye, hukuka, zekâya önem veren, kendi gücünü iyi değerlendiren bir toplum böyle durumlara düşmez.<br/>
Türkiye’nin bu devleti “hukuk çerçevesinde” yeniden örgütlemesi gerekiyor bence.<br/>
Asker çekeceğini Başbakana bile haber vermeyen bir ordu, artık böyle “fazla özgür” davranışlardan vazgeçip dünyanın bütün orduları gibi parlamentoya ve sivil hükümete karşı sorumlu olmalı.<br/>
Bunu gerçekleştiremedikçe bu ülke sorunlarını çözemeyecek.<br/>
Ne Kürt sorununu, ne türbanı, ne hukuku halledebilecek.<br/>
Her şey bir kör dövüşüne dönecek.<br/>
Dönüyor da zaten.<br/>
Koskoca ülkenin içine düştüğü hale bakın.<br/>
Kendi Kürt sorununu çözecek aklı ve yaratıcılığı gösteremediği için başkalarından yardım dileniyor sonra da kendine yardım edene de posta koyup tümden rezil oluyor.<br/>
Yaşadığımız bu utanç verici durumun hesabını kimseden soramayacağız.<br/>
Gene “yabancılara” kızmayı tercih edeceğiz.<br/>
Ama bizi bu hallere düşürenler “yabancılar” değil.<br/>
Yönetmeyi hiç bilmediği halde silah zoruyla ülkeyi yönetmeye kalkanlar.<br/>
Onların yüzünden insanlar ölüyor burada.<br/>
Gereksiz yere ölüyorlar.<br/>
Bilmiyorum insanlar ne zaman “yeter artık” diyecekler.<br/>
Asker çektiğini Başbakana bile haber vermeyen bir ordunun bulunduğu bir ülkede yaşıyoruz.<br/>
Bu bile size “yeter” dedirtmiyorsa…<br/>
Ne dedirtir, merak ediyorum.<br/>
<br/>
01.03.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
