# Neler oluyor?

*Ahmet Altan 30.03.2008*

<div class="taraf_structure_2col_1zq">
<div class="margen_n">



 <p>Akşamüstü bir haber, “Soner’in evini polisler basmış.”<br/>
Arkasından bir haber daha, “Soner’i gözaltına almışlar.”<br/>
“İstanbul’a getiriyorlarmış.”<br/>
Ne yapmış Soner böyle evi basılacak, gözaltına alınacak, polis refakatinde İstanbul’a getirilecek?<br/>
Bir partinin, “Ergenekon’un evrak dairesini” andıran belgeleri arasında bulunan “Yargıtay krokisiyle” yargıçlara ait “fişleme” kayıtlarını bulup yayınlamış.<br/>
Dünyanın her yanında iyi bir gazeteci ne yapacaksa onu yapmış.<br/>
Bunun bir suç olduğunu mu düşünüyorsunuz, o zaman çağırır ifadesini alırsınız.<br/>
Ev basmalar, gözaltına almalar da ne oluyor?<br/>
Darbe hazırlığı mı yaptı Soner, çete mi kurdu?<br/>
Biz “darbe hazırlayanların” suçüstü yakalandığını, darbeyle ilgili belgelerin gerçek olduğunu açıkladık.<br/>
Bizim medyanın bir bölümü dut yemiş bülbüle döndü.<br/>
Nedense bizim medyanın “o bölümünün” darbelerden bir şikâyeti yok.<br/>
Biz, “Darbe hazırlıyorlarmış” diyoruz...<br/>
O medya da “Uzlaşsınlar” diyor.<br/>
Garip bir diyalog.<br/>
“Darbe” haberi karşısındaki o müstehcen sessizlikleri, “kimle kimin uzlaşmasını” istediklerini gösteriyor zaten.<br/>
Bizim Soner’i gözaltına aldıran “hukuk sistemimizden” de darbecilerle ilgili bir ses duyulmadı.<br/>
Darbe yasak olmaktan çıktı mı?<br/>
Generallere darbe düzenleme özgürlüğü veren gizli yasalarımız mı bulunuyor?<br/>
“Darbe hazırlamışlar, belgesi var” diyoruz.<br/>
Bizim “uzlaşma” düşkünü medyada tek satır yok.<br/>
Acaba bizim medyada “belgelenmiş bir darbe hazırlığının neden haber değeri bulunmadığını” anlatabilecek biri çıkar mı?<br/>
Bir dinlemek isterdim doğrusu buna cevap verebilecek yiğidi.<br/>
Ergenekon çetesinin üstüne giden gazetelere “dinci” diyeceksiniz, darbe haberini görmeyeceksiniz, eski bir generalin orduya ait bombaları Ergenekon sanıklarına verdiğine dair itiraflara kulaklarınızı kapatacaksınız ve siz “gazeteci” olarak ortada dolaşacaksınız.<br/>
Bu yaptığınızın bir adı var beyler...<br/>
Ama onun adı “gazetecilik” değil.<br/>
Darbecileri görmezden gelmenin adı da hukuk değil zaten.<br/>
Bizim Soner gözaltına alınacak...<br/>
Darbecilere “adın nedir” diye bile sorulmayacak.<br/>
Bizim de bunları normal karşılamamız beklenecek.<br/>
Biz bunları normal karşılamayız.<br/>
Bugün ülke olarak Cumhuriyet tarihinin en büyük çetesiyle karşı karşıyayız.<br/>
Bu çetenin çok geniş bir ağ oluşturduğu her gün biraz daha ortaya çıkıyor.<br/>
Bu Ergenekon çetesini koruyup kollamak isteyen medya, demokrat güçlerin birleşmesini engellemek için “AKP karşıtlığını” Ergenekon yandaşlığına çevirmek istiyor.<br/>
Basit bir soru sorun:<br/>
Neden AKP karşıtı olduğunuz için korkunç bir çetenin yandaşı olmak zorundasınız?<br/>
AKP’ye karşı olun.<br/>
AKP’yi eleştirin.<br/>
AKP’nin bencil kurnazlığını afişe edin.<br/>
Bunları yaparken Ergenekon çetesini ve darbecileri korumanız gerekmiyor.<br/>
Bakın, hepimizin hayatın içinde nerede durduğumuzu gösterecek küçük bir soru var:<br/>
Evrensel hukuktan yana mısın, değil misin?<br/>
Evrensel hukuk... Hani şu gelişmiş ülkelerdeki insanların güven ve özgürlük içinde yaşamalarını sağlayan hukuk anlayışı.<br/>
Bundan yanaysanız, çetelere ve darbelere karşısınız.<br/>
Halkın seçimine, bu seçim sizi çok üzse de saygılısınız.<br/>
Sevmediğiniz partiyi iktidardan düşürmek için siyaseten her şey yapma hakkına sahipsiniz.<br/>
Ama o partiyi askerî ya da hukuksal darbeyle yıkamazsınız.<br/>
Çünkü eğer yıkarsanız, sadece o partiyi değil, geleceğinizi ve çocuklarınızı güvenceye alacak olan hukuk sistemini de yıkmış olursunuz.<br/>
Hukuksuz bir ortamda, silahı olanlar sizi her zaman ezer.<br/>
Hukuk ve silah yan yana gelmiyor.<br/>
Siyasetin içine silah sokan herkes hukuktan uzaklaşır.<br/>
Biz darbecilere karşıyız, çetecilere de karşıyız...<br/>
Bunun tek bir nedeni var.<br/>
Biz “evrensel hukuktan” yanayız.<br/>
Bu ülkedeki bütün insanlar barış ve güven içinde yaşasın istiyoruz.<br/>
Biz hukuktan vazgeçmeyiz...<br/>
Hukuk olmadığı zaman kaba güç egemen oluyor, silahsız insanlar aşağılanıyor.<br/>
Ne kendimizin, ne de halkımızın aşağılanmasına razıyız.<br/>
Gözaltına alsanız, suç duyurularında bulunsanız, iftiralar atsanız da bundan vazgeçemeyiz.<br/>
Aşağılanmaya razı olmak bize zor geliyor çünkü.<br/>
<br/>
29.03.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
