# Boş açıklamalar

*Ahmet Altan 12.09.2009*

<div class="taraf_structure_2col_1zq">
<div class="margen_n">



 <p>Geçenlerde bir general söylemişti dün de Genelkurmay sözcüsü kelime kelime aynen tekrarladı: <br/><br/>“Son terörist ölene kadar...” <br/><br/>Tam “ölene” kadar demiyorlar da sanırım askerî terminolojiye daha uygun olarak “etkisiz kalana kadar” diyorlar. <br/><br/>Bu savaş dün başlamadı. <br/><br/>Bu savaş yirmi beş yıl önce başladı. <br/><br/>Genelkurmay Başkanı Orgeneral Başbuğ’un bizzat açıkladığına göre yirmi beş yılda “kırk bin” PKK’lı öldürülmüş. <br/><br/>Bugün dağda beş bin PKK gerillası var. <br/><br/>Daha önce kırk bin kişi öldürüldüğüne göre demek ki bugüne dek “sekiz kez” beş bin kişilik PKK kadrosu “etkisiz hale” getirilmiş. <br/><br/>Ne olmuş peki? <br/><br/>Savaş bitmiş mi? <br/><br/>Sekiz defa “beş bin kişilik” PKK’lıyı öldürmek bir sonuca ulaşmış mı? <br/><br/>Ulaşmamış. <br/><br/>Ölmekle öldürmekle bitecek bir sorun değil bu. <br/><br/>Siz öldürüyorsunuz yeni gençler dağa gidiyor. <br/><br/>Bundan bir sonuç çıkartamıyor musunuz? <br/><br/>Kürtler “ölümü göze almalarına” yol açacak bir hayat sürdükleri sürece savaş bir işe yaramaz. <br/><br/>Kürtlerin “yaşamaya değer” bir hayatı olması gerekiyor bu savaşın bitmesi için. <br/><br/>Ezilerek, aşağılanarak, ikinci sınıf insan muamelesi görerek yaşamaya razı değiller. <br/><br/>Türklere aynı muamele yapılsaydı Türkler de dağa çıkardı. <br/><br/>Resmî dili Kürtçe olan, eğitimi Kürtçe olan, herkesin Kürt sayıldığı bir Kürdiye Cumhuriyeti’nde yaşamaya razı kaç Türk var bu ülkede? <br/><br/>Fikri bile çıldırtmaya yeter Türkleri. <br/><br/>Türklerin kabul etmeyeceğini Kürtler neden kabul etsin? <br/><br/>Onlar da kabul etmiyor. <br/><br/>Silahla savaşla da kabul ettiremezsiniz. <br/><br/>Yirmi beş yıldan beri bu yöntemi deniyoruz, bir sonuca ulaşmıyor işte. <br/><br/>Bunu anlamamak için Devlet Bahçeli ya da Deniz Baykal olmak gerekir. <br/><br/>Bu savaş dağda sürüyor ama dağda bitirilemez. <br/><br/>Dağda kimsenin kimseyi yenemeyeceği anlaşıldı artık. <br/><br/>Şimdi sorunun çözümü için “silahlıların” biraz geri çekilmesi gerekiyor. <br/><br/>PKK, ordu birliklerini kışkırtmak zorunda değil. <br/><br/>Ordu da, tam bir “anlaşma” sürecinde yeni operasyonlarla gençlerin ölümüne yol açmak zorunda değil. <br/><br/>Bir süreçten geçiyoruz. <br/><br/>Barışa giden bir süreç bu. <br/><br/>Biraz sakin durmak, hem barışa bir şans tanınmasını sağlar, hem de çocukların muhtemel bir barıştan önce gereksiz yere ölmesini önler. <br/><br/>Hükümet, arkasına toplumun önemli bir kesiminin desteğini alarak barış için yola çıktı, Kürt sorununun çözümü için geriye dönemeyeceği şekilde bir niyet beyanında bulundu. <br/><br/>Gizli açık çeşitli temaslar sürdürüyor. <br/><br/>Ciddi ve kararlı olduğu anlaşılıyor. <br/><br/>Abdullah Öcalan, “federasyon istemediğini, konfederasyon istemediğini, bağımsız devlet istemediğini sadece demokrasi istediğini” söylüyor. <br/><br/>“Operasyonların durması halinde PKK çatışmaya girmeyecek” diyor. <br/><br/>DTP Başkanı Ahmet Türk, “operasyonlar dursun” diyor. <br/><br/>Şimdi operasyon yapmanın anlamı ne? <br/><br/>Ordu, “benim görevim dağdaki silahlı güçleri yok etmek” diyebilir, bu görüşüne hukuki bir destek de bulabilir, tamam, hiçbir devlet dağda silahlı adamların dolaşmasına izin vermez. <br/><br/>Ama “özel” bir süreçten geçiyoruz. <br/><br/>Yirmi beş yıldır dağdan “silah zoruyla” indirilmeyen insanların şimdi “barış” yoluyla inmeleri söz konusu. <br/><br/>Buna bir şans tanımanın nesi kötü? <br/><br/>Daha önce de operasyonların durduğu zamanlar oldu, şimdi bir süreliğine ara verilse ne olur? <br/><br/>Eğer ordunun amacı barışın sağlanması, dağlarda silahlı insanların dolaşmaması ise şimdi bu mümkün <br/>gözüküyor. Sadece bu amaç silahla değil “sözle” sağlanacak. <br/><br/>Ahmet Türk’ün, geçen gün Hasan Cemal’le Cengiz Çandar’a da söylediği gibi “operasyonlar dursun, PKK da elini tetikten çeksin.” <br/><br/>Barışa bir fırsat verilsin. <br/><br/>Bu ülke bunu istiyor. <br/><br/>Şehit babaları bile “artık yeter” diye feryat ediyorsa durup bir düşünmek gerek. <br/><br/>Bir ordu her zaman savaşarak hizmet etmez ülkesine, bazen de barışarak hizmet eder. <br/><br/>Bir süre dursun şu silah sesleri, bir süre kimse öldürülmesin. <br/><br/>Bu kez de barışa bir şans tanıyın, elbirliğiyle bitirilsin bu savaş.</p>
<br/>
<br/>
<br/>



<br/>


<div id="taraf_not">
</div>

</div>


</div>
