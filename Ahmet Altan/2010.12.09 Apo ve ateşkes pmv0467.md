# Apo ve ateşkes

*Ahmet Altan 09.12.2010*

<div class="yazi"><p>Fikrin az olduğu yerde şiddet çok olur.</p>
<p>Bir düşüncesi olan insanlar, o düşüncelerini anlatabilmek için sükûnet isterler ama anlatacak bir düşünceniz yoksa o zaman hiç kimse düşüncesini anlatmasın istersiniz.</p>
<p>Konuşmak değil, susturmak amaç haline gelir.</p>
<p>Bunun örneklerini zaten sürekli görüyoruz.</p>
<p>İstanbul’da polis öğrencileri vahşice dövdü, susturdu onları.</p>
<p>Ankara’da da öğrenciler, üstelik üniversitede iki ayrı partiden iki ayrı profesörü yumurtalarla susturdu.</p>
<p>Şiddetin biçimi ve dozu farklı ama amaç aynı, susturmak, konuşturmamak.</p>
<p>Her fikrin özgürce tartışılabilmesi için kurulmuş üniversitelerde bile fikirler söylenemiyorsa, öğrencilerin fikirlerinden çok yumurtaları varsa, o toplum enfeksiyon kapmış demektir.</p>
<p>Niye böyle peki?</p>
<p>Neden bu ülkede fikirler öne çıkamıyor?</p>
<p>Sanırım, bu <b>“devlet”</b> geleneğimizin, her türlü <b>“aykırı”</b> fikri susturmak üzerine inşa edilmesinden kaynaklanıyor.</p>
<p>Ne siyasetimiz, ne de üniversitelerimiz, fikirlerin özgürce konuşulabildiği ortamlar oldu, <b>“değişik”</b> fikirleri olan siyasetçiler de, akademisyenler de cezalandırıldı.</p>
<p>Hiçbir soruna mantıklı bir çözüm önerilmesine izin verilmedi.</p>
<p>Geriye kocaman bir devlet şiddeti kaldı.</p>
<p>Kürtleri, dindarları, solcuları ezdi geçti bu şiddet.</p>
<p>Sonunda bu şiddet karşı şiddeti doğurdu, Kürtler silahlandı.</p>
<p>Otuz yıldır süren bir savaş patladı.</p>
<p>Zaten şiddet zemini üzerine yerleşmiş olan toplumsal algı, savaşla daha da öfkeli bir hale geldi.</p>
<p>Öfke de zaman içinde nefrete dönüştü.</p>
<p>Sınıflar, zümreler, gruplar, ırklar, mezhepler, demokrasi içinde kendi çıkarlarına uygun taleplerini dile getirmek yerine, kendi çıkarlarından bile vazgeçen bir nefret ve intikam tutkusuna yakalandı.</p>
<p>Bugün bu ülkede yaşayan birçok insan, kendi çıkarına bir gelişme olmasını değil, <b>“nefret”</b> ettiği düşmanının canının yanmasını öncelikli olarak istiyor.</p>
<p>Bu çarpılma, öyle öğütle falan değişecek gibi de görünmüyor.</p>
<p>Nefreti eme eme iyice çoraklaşmış, düşünce üretme yeteneğini kaybetmiş toplumsal yapıyı yeniden değiştirmek, zihinsel iklimi baştan oluşturmak zorundayız.</p>
<p>Bunun için atılacak en önemli adım herhalde şu Kürt savaşını durdurmak, <b>“devletin”</b> şiddet anlayışını soluyarak zehirlenmiş toplumu öncelikli olarak <b>“temiz havaya”</b> kavuşturmak.</p>
<p>Dün Abdullah Öcalan, ateşkesi yeniden hazirana kadar uzattı.</p>
<p>Bu arada, son zamanlarda Güneydoğu’da Gülen cemaatine karşı yükselen düşmanlığı durduracak açıklamalar da yaptı.</p>
<p>Öcalan’ın açıklamalarının altında Yalova’da yapılmış iki toplantının etkisi olduğunu bugün Yıldıray Oğur’un yazısında okuyacaksınız.</p>
<p>Öcalan’ın avukatları Gülen cemaatinin önde gelen isimlerinden Hüseyin Gülerce ile görüşmüşler.</p>
<p>Gülerce <b>“cemaat adına”</b> değil, bir köşe yazarı olarak bu görüşmeye katıldığını ve kendi kişisel fikirlerini anlattığını söyledi.</p>
<p>Karşılıklı konuşmanın ve <b>“fikirlerin”</b> nasıl etkili olabildiğini gösteren bir örnek bu, Gülerce kendi adına da konuşsa <b>“fikirleri”</b> Öcalan’ın Gülen cemaatiyle ilgili dostça açıklamalar yapmasını sağlamaya yetmiş.</p>
<p>İkinci toplantı ise avukatlarla istihbaratçılar arasında gerçekleşmiş.</p>
<p>Orada konuşulanlar da anlaşıldığı kadarıyla, ateşkesin yeniden hazirana kadar uzamasını sağlamış.</p>
<p>Öcalan, Miroğlu’nun tehdit edilmesini de eleştirerek <b>“Miroğlu tehdit edilemez”</b> demiş.</p>
<p>Öcalan’ın ve PKK’nın bu jestlerine karşılık hükümetin ve devletin de herhalde bazı jestler yapması, artık şiddeti değil <b>“fikirleri”</b> ön plana aldığını gösterecek girişimleri gerçekleştirmesi gerekiyor.</p>
<p>Barış gelecek, bu kaçınılmaz.</p>
<p>Ama ne kadar çabuk gelirse o kadar az insanın canı yanar.</p>
<p>Ülkenin <b>“şiddet”</b> iklimi de yavaştan yavaştan değişmeye koyulur.</p>
<p>O iklimin değişmesi toplumu sandığınızdan daha fazla etkiler, polislerin copları, öğrencilerin yumurtaları, futbol taraftarlarının bıçakları daha az çıkar ortaya.</p>
<p>Nefretin ve şiddetin yerini fikir almaya başlar ve insanların fikirleri olduğunda barışı ve sükûneti tercih ederler, konuşmak isterler çünkü.</p>
<p>Düşünceler için yeni alanlar açmalıyız, düşünce şiddeti kendiliğinden geriye iter zaten, bu alanın açılması için ilk adım da barış olacak elbette.</p>
<p>Ben iyimserim, düşüncenin gelişeceğine ve şiddeti yeneceğine inanıyorum.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-apo-ve-ateskes.htm), [web.archive.org (arşiv bağlantısı)](http://web.archive.org/web/20101210163401/http://www.taraf.com.tr:80/ahmet-altan/makale-apo-ve-ateskes.htm)
