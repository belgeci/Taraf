# İnsaf

*Ahmet Altan 26.12.2009*

<div class="taraf_structure_2col_1zq">
<div class="margen_n">



 <p>Acı çekmiş, zulüm görmüş, sürgüne uğramış, sokaklarda öldürülmüş, köyleri yakılmış bir ırkın çocukları bu insanlar. <br/><br/>Keder ve öfke birikmiş onların ruhunda. <br/><br/>Onları alıyorsun, Dersim’i, tehciri, Nazi kamplarını hatırlatan görüntülerle kelepçeliyorsun, tek sıra dizip yürütüyorsun. <br/><br/>Bu nasıl bir insafsızlık, nasıl bir izansızlık, nasıl bir zulüm bu. <br/><br/>O insanlar, halkın oylarını almış siyasetçiler. <br/><br/>Suçlu olduklarından kuşkulanıyorsan adam gibi çağırır ifadelerini alırsın. <br/><br/>Hepimiz ifade veriyoruz, onlar da verir. <br/><br/>Kelepçelemek de nereden çıktı? <br/><br/>Homeros’un deyimiyle, “yaraya bir de aşağılama eklemek” bu. <br/><br/>Niye aşağılamak istiyorsunuz? <br/><br/>Neyi göstermek istiyorsunuz? <br/><br/>Ne oldu “demokratik açılıma? <br/><br/>“Böyle açılım olmaz olsun” dedirtmek için mi yapıyorsunuz bunları? <br/><br/>Tam yeni bir Kürt partisinin Meclis’te grup kurduğu gün Güneydoğu’nun belediye başkanlarını, siyasetçilerini sabaha karşı evlerini basıp topluyorsunuz. <br/><br/>Bileklerine kelepçeler geçiriyorsunuz. <br/><br/>Tek sıra dizip fotoğraflarını çektiriyorsunuz. <br/><br/>Kim inanır sizin “açılımınızın” samimiyetine bundan sonra? <br/><br/>Bu görüntüleri kim unutur? <br/><br/>En barışçı insanın içinde bile bir Emine Ayna yaratıyorsunuz, “bu açılım denilen zıkkım” nedir ki tam açılımın ortasında Nazi kampları oluşturuyorsunuz? <br/><br/>Hükümet, bu “açılım” konusunda samimiyse samimi davranmalı, insanların kalplerini kırarak, öfkelerini kabartarak, onlarda ümitsizlik yaratarak açılım olmaz. <br/><br/>İnsanları kelepçeleyerek açılım olmaz. <br/><br/>İnsanları aşağılayarak açılım olmaz. <br/><br/>AKP, “açılım” dedikten, büyük ümitler yarattıktan sonra ayağını sürümeye başladı. <br/><br/>Şimdi bu sahnelerle karşılaştıklarında nasıl barış hayali kuracaklar, barışa nasıl inanacaklar? <br/><br/>“Benim onurumu korumak için silahtan başka çarem yok” dedirtmek için mi yapıyorsunuz bunları? <br/><br/>AKP, aklını başına bir an önce devşirmezse, açılımın gerektirdiği gibi davranmazsa, bütün hayalleri teker teker kırar, bütün ümitleri öldürürse kendi başını da, ülkenin başını da belaya sokar. <br/><br/>Açılım yapacak olan, adam gibi yapar. <br/><br/>MHP’den korkarak, CHP’den çekinerek açılım olmaz. <br/><br/>AKP artık net davranmalı. <br/><br/>Ne yapacağını söylemeli. <br/><br/>Sadece Kürtlerin değil, Türklerin de bu “demokratik” açılıma ihtiyacı var. <br/><br/>Devletin ezmediği adam yok bu ülkede. <br/><br/>Devleti dizginleyen, devletin suç işlemesini engelleyen, her dinden ve her ırktan insanın eşit ve özgür yaşayacağı koşulları oluşturan, hukuku sağlamlaştıran, bu ülkede yaşayan herkese güven veren adımlar atmanın zamanı geldi de geçiyor. <br/><br/>İktidarsan, iktidar gibi davran. <br/><br/>“Ben tarihî şahsiyet olacağım, bu ülkenin kaderini değiştireceğim” dedikten sonra kurnaz manevralarla “ama bedel de ödemeyeyim” dersen sonunda en korktuğun bedeli, üstelik de hiçbir şey yapamadan ödersin. <br/><br/>İpleri elinden kaçırırsın. <br/><br/>Senin emrindeki adamlar “kelepçeli sahnelerle” senin “açılımını” parça parça ederler. <br/><br/>Nelerin yapılacağı sır değil, Kürtlerle Türkler eşit olacak, Türkler hangi haklara sahipse Kürtler de o haklara sahip olacak, Türk çocuğuna anadilini öğretiyorsa Kürt de öğretecek, hem Türk hem de Kürt belediyeleri Ankara’nın sultasından kurtarıp onlara özerk alanlar tanıyacaksın, “taş atan çocuğa” sekiz yıl hapis veren yasayı değiştireceksin, bu ülkenin efendisi olarak Türkleri gösteren anayasayı yeniden yazacaksın, Türklerin de Kürtlerin de partilerinin kapatılmasını önleyeceksin, dağdaki silahlı insanların yeniden hayata karışmalarının yolunu açacaksın, silahı bırakmak isteyenin sesini siyasette duyurmasına olanak vereceksin. <br/><br/>Açılım böyle başlar. <br/><br/>Böyle bir açılım programıyla sadece Kürtlerin değil, dindarların, Alevilerin, solcuların, işçilerin haklarını da güvence altına alacaksın. <br/><br/>Sadece Kürtleri değil türbanı da, cemevini de özgürleştireceksin. <br/><br/>Bunlardan hangisini yaptın, hangisini yapacaksın? <br/><br/>İktidar artık karar vermeli, açılımı yapacaksa adımlarını atmalı. <br/><br/>İnsanlara Dersimleri, Seyit Rızaları hatırlatan insafsızlıklar yapmamalı. <br/><br/>O kelepçeler sadece o Kürt politikacılara değil, bütün ülkeye, bütün bu halka, bütün geleceğe takılıyor. <br/><br/>İktidarsan, dürüstsen, samimiysen o kelepçeleri çıkart. <br/><br/>Ve artık bu ülkede zulme izin verme. </p>
<br/>
<br/>
<br/>



<br/>


<div id="taraf_not">
</div>

</div>


</div>
