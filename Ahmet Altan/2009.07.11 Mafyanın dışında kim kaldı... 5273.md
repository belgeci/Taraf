# Mafyanın dışında kim kaldı...

*Ahmet Altan 11.07.2009*

<div class="taraf_structure_2col_1zq">
<div class="margen_n">



 <p>Polisiye romana günlük hayatı, sokakları, sıradan suçluları, rüşvetçi polisleri sokan Amerikalı yazarların oluşturduğu Kara Maske grubunun en ünlü üyelerinden biri olan Horace McCoy’un Türkçeye de çevrilmiş kitaplarından birinin adı böyleydi. <br/><br/>Mafyanın dışında kim kaldı? <br/><br/>Bir zamanlar Amerika, bu soruyu hak eden bir ülkeydi. <br/><br/>Şimdi ise Türkiye bu soruyu hak ediyor. <br/><br/>Mafyanın “devletle işbirliği” yapan kanadı temizlendi. <br/><br/>Devlet çetelerinin içinde yer alan bütün ünlü “babalar” şimdi hapiste. <br/><br/>Herhalde şu anda hapiste olan babalar başlarına ne geldiğini tam olarak bilmiyorlar ama onlar bir “plan” çerçevesinde yakalanıp hapse kondular. <br/><br/>Onlar tutuklanmadan birkaç yıl önce sıradan bir konuşma esnasında, o dünyaları yakından tanıyan bir gazeteci arkadaşım bana, “devletle ilişkisi olan bütün babalar tutuklanacak, devlet mafyacılığı ortadan kaldırılacak, onların yerini bildiğimiz sıradan, devletle ilişkisi olmayan mafyacılar alacak” demişti. <br/><br/>Dedikleri çıktı. <br/><br/>Birkaç yıl içinde hepsi tutuklandı. <br/><br/>Devletle mafya arasına şimdi kalın bir çizgi çiziliyor. <br/><br/>Yıllarca o kadar kuvvetli ilişkiler kurulmuştu ki herhalde öyle bir anda bitmedi bunlar ama bitmeye doğru gidiyor. <br/><br/>Mafyanın üstünden devlet şemsiyesi bir ölçüde kalktı ama henüz mafyanın etkisi gerektiği kadar azalmadı. <br/><br/>Özellikle futbol dünyasının herkes tarafından bilinen ama kimse tarafından söylenmeyen mafyatik ilişkileri hâlâ sürüyor. <br/><br/>Devlet çeteciliğinin zirve noktası sayılan Ergenekon’u devletten ve toplumdan kazımak için uğraşan “radar” bir zaman sonra gözlerini spor dünyasına da çevirecektir. <br/><br/>Orası da temizlenecektir. <br/><br/>Ama bütün bunlar yetmiyor. <br/><br/>Devlet öyle bir çözülme döneminden geçti ki, biriken kir temizlene temizlene bitmiyor. <br/><br/>Anadolu’da neler olduğunu henüz tam bilmiyoruz. <br/><br/>Ama siyaset-mafya-devlet görevlisi üçgeninin Anadolu’nun çeşitli bölgelerinde işlevini sürdürdüğünü çıkan haberlerden görüyoruz. <br/><br/>İki gündür manşetten verdiğimiz haber meselenin ciddiyetini ortaya koyuyor. <br/><br/>Akyazı’nın AKP’li belediye başkanının akrabalarının oluşturduğu bir çete polis tarafından takibe alınıyor. <br/><br/>Dinlemeler sırasında, AKP’li belediye başkanının çeteyi “takip edildikleri” konusunda uyardığı öğreniliyor. <br/><br/>Belediye başkanının bu bilgiyi nereden aldığı araştırılınca, “kaynağın” Sakarya Emniyet Müdürü olduğu anlaşılıyor. <br/><br/>Emniyet müdürü, bu soruşturmayı yürüten polis şeflerini de görevden almış. <br/><br/>Belediye başkanı savcılıkta sorguya çekilince daha vahim bir başka gerçekle karşılaşılıyor. <br/><br/>Başkan, “çeteyle ilgili bilgiyi AKP’li Sakarya milletvekiliyle birlikte polisten aldığını” söylüyor. <br/><br/>İktidar partisinden bir milletvekili, iktidar partisinden bir belediye başkanı, iktidar partisinin atadığı bir emniyet müdürü ve bunların “himayesinde” etrafı haraca kesen bir çete. <br/><br/>Akyazı küçük bir ilçe. <br/><br/>Arkasına milletvekilini, belediye başkanını, emniyet müdürünü alan bir çeteye kim karşı çıkabilir orada? <br/><br/>Üstelik de bu politikacılar “temizliğiyle” övünen bir partinin üyeleri. <br/><br/>Tabii ilk soru şu. <br/><br/>Bu adamlar politikaya nasıl giriyor? <br/><br/>Kim seçiyor bunları? <br/><br/>Kim aday gösteriyor? <br/><br/>Bunları aday gösterenler bu insanların ilişkilerini bilmiyorlar mı? <br/><br/>Biliyorlar da aldırmıyorlar mı? <br/><br/>AKP’de “tek seçicinin” Başbakan Erdoğan olduğu biliniyor. <br/><br/>O zaman başbakana sormak lazım. <br/><br/>“Bu adamları neye göre seçip aday yaptınız?” <br/><br/>“Hiç mi kimse sizi uyarmadı?” <br/><br/>“Partinizin hiç mi istihbaratı yok?” <br/><br/>Biz dün bu haberi verdikten sonra AKP’den hiç ses çıkmadı. <br/><br/>İçişleri Bakanlığı’nın iki müfettişi gidip emniyet müdürünün ifadesini almış, belediye başkanı da savcıya ifade vermiş.<br/><br/>Hepsi o kadar. <br/><br/>AKP bu konuda ne yapacak? <br/><br/>Bu sessizliğin anlamı ne? <br/><br/>Kirlenmiş bir ülkede yaşıyoruz. <br/><br/>Orduda, poliste, siyasette aynı hukuksuzluğa rastlıyoruz. <br/><br/>Allahtan devletin bir kanadı da bu suç tortularını temizleyebilmek için uğraşıyor. <br/><br/>Akyazı, şimdilik ele geçen bir örnek. <br/><br/>Bunun benzerlerinin başka yerlerde yaşanmadığından emin olabilir misiniz? <br/><br/>Kaç partide, kaç çeteci var bilebilir miyiz? <br/><br/>Sanırım Başbakan Erdoğan’ın bu konuda bir açıklama yapması, “köstebek” konumundaki milletvekiliyle belediye başkanı hakkında ne yapacağını açıkça söylemesi gerekiyor. <br/><br/>Bunu da mümkünse arkasına “37” yöneticisini almadan ve kelimeleri “hecelemeden” yapsın. <br/><br/>Ve, “çeteciliğe” izin verilmeyeceğine hem partisini, hem de toplumu ikna etsin. <br/><br/>Bu halk AKP’yi iktidara pislikleri temizlesin diye getirdi, pisliklere bulaşsın diye değil.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6498.htm), [web.archive.org (arşiv bağlantısı)](http://web.archive.org/web/20090915193326/http://www.taraf.com.tr:80/makale/6498.htm)
