# Sessizlik

*Ahmet Altan 17.07.2010*

<div class="yazi"><p>Türkiye’nin gerçek yüzünü görmek için medyanın hangi konularda sessiz kaldığına bakmak gerekir.</p>
<p>“Hastalık” medyanın bu “sessiz” bölgelerinde saklı çünkü.</p>
<p><i><br/>Bugün</i> gazetesi son zamanların en büyük haberlerinden birini yakaladı.</p>
<p>Bir üsteğmenin bir PKK birliğini korumak için komutanını arayarak, “o birliği gözetleyen Heron’un düşürülmesini” istediğini ortaya çıkardı.</p>
<p>Bir iki gazetedeki küçük haber dışında medya bu skandalı tam bir sessizlikle karşıladı.</p>
<p>Televizyonlar tek kelime söz etmedi bundan.</p>
<p>Kendilerine “merkez medya” diyenler tümüyle sustu.</p>
<p>Hükümet, sanki olay başka bir ülkede geçiyormuş gibi başını öte yana çevirdi.</p>
<p>Olayın doğrudan muhatabı olan Genelkurmay tek satırlık bir açıklama yapmadı.</p>
<p>Ve, bu sessizliğe Kürt medyası da katıldı.</p>
<p>Ordu ile PKK “düşman”, merkez medya ile Kürt medyası da “düşman” ama sessizlikleri ortak.</p>
<p>Bir de bana tehdit mektupları yazan Türk ve Kürt milliyetçilerin öfkesi ortak.</p>
<p>Ortada ancak “fantastik” filmlerde görülebilecek türden bir tuhaflık var ama kimse bunun ortaya çıkmasını istemiyor.</p>
<p>Niye herkes sessiz?</p>
<p>Niye “düşman” görünen herkes bu meselenin altındaki gerçeğin ortaya çıkmamasında hemfikir?</p>
<p>Ortadaki bu büyük sessizliğe rağmen dün Ankara temsilcimiz Lale Kemal’in ulaştığı Savunma Bakanı Vecdi Gönül, biraz utangaçça da olsa olayın doğruluğunu kabul etti.</p>
<p>Soruşturmanın yeniden başlatıldığını açıkladı.</p>
<p>Hesap sorulacağını söyledi.</p>
<p>Bu kadar ciddi bir olayda soruşturma neden üç yıldır savsaklanmış?</p>
<p>Bir subayın, “düşman” birliklerin korunması için “kendi uçağının” düşürülmesini istemesi çok normal ve sıradan bir durum mu?</p>
<p>Niye ordu bu bilgiye ulaştığında telaşa kapılmamış?</p>
<p>Niye Genelkurmay Başkanı, Ergenekon sanıklarını, Balyoz darbesini, “ıslak imzayı” korumak için gösterdiği arzunun binde birini bu olayın aydınlanması için göstermemiş?</p>
<p>Niye hükümet bir açıklama yapmamış, bunun hesabını Genelkurmay’a sormamış?</p>
<p>Bunun ortaklaşa bir sessizlikle geçiştirilmeye çalışılmasında çok kuşkulu bir durum var.</p>
<p>Ve bu kuşkuyu besleyen sorular ortada duruyor.</p>
<p>Üsteğmenin korumaya çalıştığı PKK birliği gerçek bir PKK birliği miydi?</p>
<p>Yoksa PKK kılığına girmiş “ordu birliklerini” mi korumaya çalışıyordu?</p>
<p>Heron o “PKK” birliğini nerede yakalamıştı?</p>
<p>Neden o birliğin “korunması”, bir uçağın düşürülmesini talep edecek kadar önemliydi?</p>
<p>Neydi o PKK birliğinin ya da PKK’lı kılığına girmiş askerlerin görevi?</p>
<p>Üsteğmen “Heron’un düşürülmesini” nasıl o kadar rahat isteyebiliyordu?</p>
<p>O üsteğmen kime bağlıydı?</p>
<p>Nasıl kendini bu kadar güvende hissediyordu?</p>
<p>Neden o üsteğmene dokunulmadı, soruşturulmadı, yargılanmadı?</p>
<p>Kimler tarafından ve niye korundu?</p>
<p>Üsteğmenin “korumaya” çalıştığı o PKK birliği “büyük bir göreve” sahip olmalı, başka türlü onları korumak için bir uçağın düşürülmesi istenemezdi.</p>
<p>O “görevin” ne olduğunun anlaşılması birçok sırrı ortaya çıkaracak sanırım.</p>
<p>O birliğin bulunduğu bölgeyi bilmiyoruz ama <i>Bugün</i> gazetesi, üsteğmenin “Heron’u düşürün” dediği günlerde meydana gelen olaylara bakmış.</p>
<p>O konuşmadan on bir gün sonra Dağlıca baskını gerçekleşmiş.</p>
<p>Bu saptama, bizi daha korkunç bir soruya götürüyor.</p>
<p>Üsteğmenin korunmasını istediği PKK birliğinin ya da PKK kılığındaki birliğin Dağlıca baskınıyla bir ilgisi var mıydı?</p>
<p>Bunlar, Türk medyasıyla Kürt medyasının “ortak sessizliğine” kurban edilen sorular.</p>
<p>Neden bu ülkede kimse gerçekleri merak etmiyor?</p>
<p>Her konuda birbirine düşman olan insanlar, gazeteler, televizyonlar, partiler, “gerçeğe düşman” olmak konusunda nasıl böyle muhteşem bir ittifak kurabiliyorlar?</p>
<p>Bir şeyler saklıyorlar bizden.</p>
<p>Eğer kararlı davranırsak, “gerçeği yalnızca gerçeği” istersek, gerçeğe kızanlara dikkatle bakarsak, bizden neleri sakladıklarını, niye sakladıklarını, bizi neyin zavallı figüranı haline getirmeye çalıştıklarını öğrenebiliriz.</p>
<p>Şimdi hep birlikte, Başbakan’a, hükümete, Genelkurmay’a, siyasi partilere, “sessizlik kardeşliği” kuran Türk ve Kürt medyasına sormalıyız.</p>
<p>O üsteğmenin koruduğu birlikte kimler vardı?</p>
<p>Nereye gidiyorlardı?</p>
<p>Görevleri neydi?</p>
<p>Ve, niye hepiniz susuyorsunuz?</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-sessizlik.htm), [web.archive.org (arşiv bağlantısı)](http://web.archive.org/web/20100718224424/http://www.taraf.com.tr:80/ahmet-altan/makale-sessizlik.htm)
