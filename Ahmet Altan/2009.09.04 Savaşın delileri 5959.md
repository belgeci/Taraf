# Savaşın delileri

*Ahmet Altan 04.09.2009*

<div class="taraf_structure_2col_1zq">
<div class="margen_n">



 <p>Bir ülkede sadece bir tane “ulusal” parti olunca sorunları çözmek çok zorlaşıyor. <br/><br/>Çünkü diğer “yerel” partiler sadece kendi tabanlarını memnun edecek sözler söylüyorlar. <br/><br/>Bazı DTP’liler yalnızca Kürtleri memnun edecek açıklamalar yaparken, MHP ve CHP de yalnızca Türklerin hoşuna gidecek nutuklar atıyorlar. <br/><br/>Kendi tabanlarının geleceğini güvence altına almak, onlara zenginlik, barış, mutluluk sağlayacak projeler ve öneriler geliştirmek yerine, en uç noktalara giden, aslında pek geçerliliği olmayan çıkışlar yapıyorlar. <br/><br/>Bir DTP’li, “PKK muhatap alınsın, ayrılmayı da düşünürüz” derken... <br/><br/>Bir MHP’li de “PKK teslim olsun” diyor. <br/><br/>Eğer barışın şartı PKK’nın muhatap alınması ya da PKK’nın teslim olmasıysa, barış hiçbir zaman olmayacak demektir. <br/><br/>Ne devlet açıkça PKK’yı muhatap alabilir, ne de PKK teslim olur. <br/><br/>Bu iki uç öneri tarafların pozisyonunu belirlerse yıllarca bitmeyecek bir savaşta çocukları öldürtmeyi sürdürürüz... <br/><br/>İstenilen bu mu? <br/><br/>CHP ve MHP bunu isteyebilir. <br/><br/>Onların barışta topluma sunabilecekleri hiçbir projeleri yok. <br/><br/>Gerginlikten, savaştan, çözümsüzlükten besleniyorlar. <br/><br/>Ayrıca başka hesapları da var galiba. <br/><br/>Dün, Sabah Gazetesi’nde Mahmut Övür çok ilginç bir yazı yazdı. <br/><br/>Siyasi kulisleri en iyi takip eden yazarlardan biri olan Övür, bütün sağ partilerin AKP karşısında birleşeceğini ve ortak bir cumhurbaşkanı adayı çıkarmak istediklerini ileri sürdü. <br/><br/>Övür’e göre bu adaylardan biri de Deniz Baykal. <br/><br/>Baykal, bu hesaba aklı yattığı için gerginlik politikasını sürdürüyor ve her çözüme karşı çıkıyormuş. <br/><br/>MHP de herhalde bu yeni “bloklaşma” hesabında kendine bir yer kapmak istiyor. <br/><br/>Bu iki parti Ermeni sorununun çözümüne de karşı. <br/><br/>Kıbrıs çözümüne de karşı. <br/><br/>Hayatımızın bu sorunlarla devamını istiyorlar. <br/><br/>“Niye çözüme karşısınız” dendiğinde ise Türkler için en mükemmelini istediklerini söylüyorlar. <br/><br/>En mükemmel anlaşma, karşıda bulunanın hiçbir isteğini kabul etmeme, sadece kendi istediklerini kabul ettirme esasına dayanıyor. <br/><br/>Böyle bir anlaşma olamayacağı da çok açık. <br/><br/>Onlar da biliyor bunu ama onlar “gerginlikten” nemalandıkları için böyle rahatça konuşabiliyorlar. <br/><br/>Onların kendi küçük tabanlarının dışında birilerinden oy alma kaygıları yok, iktidara gelme arzuları da yok, onların hesabı, bu gerginlik ortamında “bir punduna getirip” bir koltuk kapmak. <br/><br/>Onun için çözümsüzlüğü sürdürmek için ellerinden geleni yapıyorlar. <br/><br/>Aslında bu tür partiler sadece Türkiye’de yok, her yerde var. <br/><br/>Amberin Zaman, Ermeni Taşnak Partisi’nin bir yöneticisiyle konuştu, Ermeni politikacı “Adana’ya kadar geniş bir toprağı” istediklerini söylüyor. <br/><br/>Söylediklerinin gerçekleşme ihtimali var mı, yok. <br/><br/>Zaten adamın öyle barışı sağlama gibi bir derdi de yok, o “en olmaz” lafı söyleyip kendi küçük taraftarından alkış ve oy alma peşinde. <br/><br/>Savaşın delileri her yanda çıkıyor karşımıza, insanların mutlu olup olmaması umurlarında değil, dar bir tabana dayandıklarından canlarının istediğini söyleyebilirler. <br/><br/>Eğer ülke içindeki ve dışındaki “delileri” rehber kabul edersek hiçbir yere varmamız mümkün değil, bin yıl sürer sorunlar. <br/><br/>Ama “yerel” bir parti olmasına rağmen DTP, bütün bu partilerden daha farklı, onun tabanı gerçekten savaşın acısını yaşıyor, savaş onun tabanının yaşadığı bölgede sürüyor, savaşın acısını en fazla o insanlar çekiyor. <br/><br/>Sanıyorum o yüzden DTP’nin birçok yöneticisi çok daha olgun ve gerçekleşmesi mümkün sözlerle çıkıyorlar kalabalığın karşısına. <br/><br/>Hem Türklerden hem de Kürtlerden oy almak isteyen, tabanında hem Kürt hem Türk bulunan AKP ise bir yandan barışı sağlarken bir yandan da taraftar kaybetmemeye dikkat ediyor. <br/><br/>Ama iki yandan birden sıkıştırılırsa çözüme ulaşması pek kolay değil. <br/><br/>MHP, DTP’li bazı yöneticilerin açıklamalarını kullanıp Türkleri kışkırtırken, bazı Kürt politikacılar da MHP’lilerin konuşmalarını kullanarak kendi tabanlarını kışkırtıyorlar. <br/><br/>Bu kadar acı çekmiş, fakir ve ezilmiş bir toplumda insanları kışkırtmak kolaydır. <br/><br/>Kışkırtılmış kalabalıklarla çözüm de gecikir. <br/><br/>Gerçi AKP’nin artık barışı sağlamaktan başka çaresi yok, girdiği bu yoldan geri dönemez ama hiç destek alamadan yalnız başına ilerlemesi çok zor olur. <br/><br/>Ordunun da kışkırtıcı açıklamalar yapanlara katıldığına bakarsanız durumun zorluğunu anlarsınız. <br/><br/>Barışı isteyen, barışçı davranmak zorunda. <br/><br/>“Adana’yı isteyen” Taşnak yöneticinin sözlerini okuyun, o sözler çözüm getirir mi? <br/><br/>Türkiyeli bir Taşnak da siz olabilirsiz, buna bir engel yok, aklınıza geleni söylersiniz. <br/><br/>Ama soru şu: <br/><br/>Bu kime ve neye yarar?</p>
<br/>
<br/>
<br/>



<br/>


<div id="taraf_not">
</div>

</div>


</div>
