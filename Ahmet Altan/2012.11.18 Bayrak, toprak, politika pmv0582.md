# Bayrak, toprak, politika

*Ahmet Altan 18.11.2012*

<div class="yazi"><p>Ocaktaki seçimlere hazırlanan İsrail Başbakanı’nın, savaşı ve milliyetçiliği insan kanı üzerinden besleyip bunu oya tahvil etme hesaplarıyla açtığı <b>“cehennemin kapılarında”</b> gene insanlar ölüyor.<br/><br/><b>“Toprağı ve bayrağı”</b> en kutsal değerler olarak yüceltip, insanı en değersiz <b>“malzeme”</b> olarak harcamayı politikanın temel taşı olarak kabul eden Ortadoğu siyaseti şimdi de insanları Başbakan Netanyahu’nun koltuğu için öldürecek.</p>
<p>Netanyahu, <b>“ben seçimleri kazanmak için şiddeti ve gerginliği arttırıyorum”</b> demeyecek elbette, bu hesabını <b>“vatanperver”</b> nutukların arkasına saklayacak.</p>
<p>İsrail <b>“sağcıları”</b> onu alkışlayacak.</p>
<p>Gazze’de bin bir çile içinde yaşayan Filistinliler kurban edilecek.</p>
<p>Masum İsrailliler Netanyahu seçim kazanabilsin diye ölecek.</p>
<p>Daha şimdiden iki taraftan da küçük çocuklar bombalar ve füzelerle öldürüldü.</p>
<p>Ölen Filistinli ve İsrailli çocukların isimlerini biliyor musunuz?</p>
<p>Bilmiyorsunuz.</p>
<p>Daha önce ölen küçük çocukların isimlerini biliyor musunuz?</p>
<p>Bilmiyorsunuz.</p>
<p>Kimse bilmiyor.</p>
<p>Nedir bu Filistin topraklarının tarihçesi diye şöyle bir baktım.</p>
<p>Üç bin yıldır o topraklarda savaş ve ölüm var.</p>
<p>Yahudiler, Filistinliler, Mısırlılar, Asurlular, Babilliler, Persler, Romalılar, Osmanlılar o topraklarda savaşıp durmuşlar.</p>
<p>Üç bin yıl önce o bölgede savaşan bazı krallıkların adını ise bugün tarihçilerden başka kimse bilmiyor.</p>
<p>Bırakın savaşlarda ölenleri, o insanların <b>“uğruna öldüğü”</b> bayrakları, devletleri bile hatırlayan yok.</p>
<p>Onları ölüme gönderirken kralları, vezirleri, kumandanları Allah bilir ne nutuklar attılar, nasıl <b>“memleketlerinin, topraklarının, bayraklarının”</b> kutsallığından söz ettiler, sanki insanlık devam ettikçe krallıkları da devam edecekmiş gibi insanları ölüme gönderdiler.</p>
<p>Sonra herkes öldü.</p>
<p>Devletler kayboldu.</p>
<p>Bayrakların izi bile kalmadı.</p>
<p>Üç bin yıl sonra da bugünkü bayrakları, devletleri kimse hatırlamaz.</p>
<p>Her kuşak kendini <b>“sonsuz”</b> sanarak geçer bu yeryüzünden.</p>
<p>Sonsuz hiç bir şey yoktur.</p>
<p>Hiçbir devlet, hiçbir millet sonsuz değildir ama insanları ölüme göndermek için öyle kandırırlar.</p>
<p>Gene de o zamanlarda yaşayanların bir <b>“mazereti”</b> vardı, yaşayabilmek için toprağa ihtiyacı bulunuyordu herkesin, toprak olmadığında aç kalıyordun, bu, savaşların başlangıç noktasıydı, sonra krallar <b>“insanlarını doyurmak” </b>için değil kendi iktidarlarını ve servetlerini arttırabilmek için <b>“toprağın”</b> kutsallığını kullandılar.</p>
<p>Şimdi toprak kutsal değil.</p>
<p>Zengin olmak için toprağa ihtiyaç yok.</p>
<p>Bizim İstanbul’dan bile küçük olan Lichtenstein da, <b>“minicik”</b> İsviçre de “<b>kocaman”</b> Türkiye’den kat be kat zengin.</p>
<p>Artık zenginliği <b>“insanlar”</b> yaratıyor, topraklar değil ama Ortadoğu henüz bu gerçekten çok uzak.</p>
<p>Bölgenin en gelişmiş ülkesi olan İsrail’de bile <b>“insan değerlidir”</b> diyen İsrailliler değil, <b>“toprak değerlidir”</b> diyen İsrailliler iktidarda.</p>
<p>Yedi sekiz yıl kadar önce İsrail-Ürdün sınırında Filistinli yazarlarla İsrailli yazarların birlikte katıldığı bir toplantı yapılmıştı; dünyanın her yanından yazarları, yayıncıları, editörleri davet ederken beni de davet etmişlerdi.</p>
<p>Onlara, <b>“insanlar burada bayrakları için savaşıp ölüyor ama bayraklara taptıkça huzur bulamayacaksınız”</b> demiştim.<br/><br/><b>“Bayraklar geçici ve önemsizdir”</b> deyip, Osmanlının torunu olmanın içimize yerleşen o gizli kibriyle bir örnek vermiştim.<br/><br/><b>“Yüz yıl önce burada benim dedemler ve dedemlerin bayrakları vardı, o bayraklar için öldüler, bugün ne dedemlerin uğruna savaştığı devlet var, ne de o bayraklar. On yıla kalmadan tarihten silinecek bir imparatorluk için öldüler, o imparatorluğun ve bayrağının en önemli değer olduğuna inandılar. Osmanlı bitti ama savaş sürdü. İnsanın bayraktan, topraktan önemli olduğunu kavramadıkça burada savaş bitmez.”</b></p>
<p>İnsanın her şeyden daha değerli olduğunu kabul etmedikçe, insanları kendi çıkarları için ölüme sürecek birileri de olacaktır hep.</p>
<p>Ortadoğu’nun  her ırktan, her dinden, her mezhepten zavallı çocukları, birilerinin çıkarı, iktidarı, serveti için savaşa sürülecektir.</p>
<p>En son yetmiş yıl önce Avrupalılar da çocuklarını savaşlarda helak ettiler ama derslerini son savaştan sonra öğrendiler, bir daha kendi aralarında savaşmamak için önlemler aldılar.</p>
<p>Ortadoğu, bu peygamberler diyarı, dersini henüz öğrenemedi.</p>
<p>İnsanın önemini kavrayamadı.</p>
<p>Biz de dâhiliz buna.</p>
<p>Biz de hâlâ <b>“insanın”</b> topaktan ve bayraktan daha değerli olduğunu keşfedemedik.<br/><br/><b>“Toprak ve bayrak”</b> önemliyse, siyaset de önemlidir ve Ortadoğu’daki herhangi bir memlekette yaklaşan bir seçim varsa, o ülkenin siyasileri o seçimi kazanabilmek için insanları ölüme sürmekte bir an bile tereddüt etmez.</p>
<p>Sır, <b>“insan her şeyden değerlidir”</b> sözünde gizli.</p>
<p>Ama Ortadoğu’da yaşayanlar bu sözü öğrenmesin diye bu bölgenin bütün devletleri ve siyasileri elbirliği ediyor, birbirlerine bağırdıklarına bakmayın, onların hepsi aynı <b>“koltuğa”</b> tapıyor.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-bayrak-toprak-politika.htm), [web.archive.org (arşiv bağlantısı)](http://web.archive.org/web/20131029203911/http://www.taraf.com.tr/ahmet-altan/makale-bayrak-toprak-politika.htm)
