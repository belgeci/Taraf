# Heykel, cami, palavra

*Ahmet Altan 24.11.2012*

<div class="yazi"><p>Işıklar içinde büyük bir gemi büyük güvenle suları yararak menziline doğru ilerlerken, birden kaptan geminin rotasını değiştirip kayalıklarla dolu karanlık sulara doğru gitmeye başladığında, durumu görenler <b>“orada kayalıklar var, yanlış rotadasın”</b> diye bağırırlar.</p>
<p>Bunun cevabı, <b>“ama sabah kahvaltısı çok güzeldi, beyaz peynir muhteşemdi, üst güvertede çıkan kavgayı ayırdılar”</b> değildir.</p>
<p>Gemi, kaptanın yolculara daha önceden gitmeye söz verdiği doğru rotada ilerlediği sürece, geminin içindekiler konuşulur ama gemi rotasından saptığı ve kayalıklara doğru ilerlemeye başladığı andan itibaren, “<b>geminin içindeki iyi işler”</b> önemsizleşir.</p>
<p>Gemiyi bekleyen <b>“hayati tehlike”</b> tek ve önemli konu hâline gelir.</p>
<p>Durumu henüz görememiş yolcuları <b>“yemekler çok güzel, kuşetlinin yatakları çok yumuşak, yüzme havuzunun suları çok temiz”</b> diye kandırmaya çalışmanın yaklaşan tehlikeyi önlemekte hiçbir rolü yoktur.</p>
<p>Gemiyi karanlık sulara çeviren kaptanı <b>“ikna etmeye”</b> uğraşmanın da büyük bir faydası olmaz.</p>
<p>Gemiyi <b>“kaçırmaya”</b> karar vermiş kaptan öyle nasihatle falan dönmez yaptıklarından.</p>
<p>Durumu bütün yolculara anlatmak ve onların hep birlikte <b>“doğru rotaya dön”</b> diye bağırmasını sağlamak gerekir.</p>
<p>Bu da öyle fısıltıyla, yumuşak konuşmalarla değil, çığlık çığlığa yapılacak bir iştir.</p>
<p>Türkiye’nin rotası değişiyor.</p>
<p>AKP, seçim bildirgelerinde halka söz verdiği rotadan sapıyor, daha önceden hiç söz etmediği bir meçhule dümen kırıyor.</p>
<p>Türkiye’deki insanları, bütün görevi halkı kaptanın istekleri doğrultusunda kandırmak olan medyanın yayınlarıyla bir zaman kandırabilirsiniz.</p>
<p>Ama Türk medyasından hiç etkilenmeyen dünyayı kandıramazsınız.</p>
<p>Onlar uzaktan baktıklarında geminin gittiği yeri görürler.</p>
<p>Dünyanın çıkardığı sesin önemini anlamak için AKP’nin Türkiye’den önce Batı’nın desteğini alarak iktidar yolculuğuna çıktığını hatırlamakta fayda var.</p>
<p>Tayyip Erdoğan’a, daha başbakan olmadan önce Avrupa ve Amerika tarafından bir başbakan gibi davranılmıştı.</p>
<p>Batı’dan gelen rüzgâr doldurmuştu yelkenleri.</p>
<p>Bugün Batı’nın Türkiye’ye ve AKP iktidarına nasıl baktığını görüyoruz.</p>
<p>Avrupa, eleştirilerini <b>“ilerleme raporunda”</b> ayrıntılarıyla dile getirdi.</p>
<p>Amerika ise <b>“biz Türkiye ile tükürük savaşına girmeyeceğiz”</b> diyerek, AKP iktidarının davranışlarını ve söylemlerini nasıl değerlendirdiğini ortaya koydu.</p>
<p>Bir zamanlar dünyanın ilk <b>“demokrat Müslüman ülkesi”</b> olarak heyecanla selamlanan, hem Doğu’da hem Batı’da büyük ümitler yaratan Türkiye, son Ortadoğu krizinde de gördüğümüz gibi kendi bölgesinde bile esamisi okunmayan bir duruma düştü.</p>
<p>Şimdi bu <b>“sapmayı”</b>, <b>“Türk tipi başkanlık”</b> gibi diktatörlüğü çok andıran karanlık sulara dümen kırmayı, AKP iktidarı bol miktarda gösteriş ve palavrayla gizlemeye çalışıyor.</p>
<p>Kemalistler, kendi <b>“güçlerini”</b> kanıtlamak ve herkese bu ülkenin sahibinin kim olduğunu göstermek için buldukları her alana estetikten yoksun çirkin Atatürk heykelleri dikerlerdi.</p>
<p>Şimdi o heykellerin yerini çirkin camiler alıyor.</p>
<p>Atatürk heykellerini eleştirenler <b>“sen Atatürk’e karşısın”</b> diye püskürtülürdü, şimdi her yana dikilen camilerin çirkinliğine karşı çıkanlar da <b>“sen din düşmanısın”</b> diye püskürtülmeye uğraşılıyor.</p>
<p>AKP’nin camilerinin, Atatürk heykellerinden bir farkı yok, amacı <b>“iktidardakilerin güçlerini kanıtlaması”</b>, taraftarlarına <b>“bir sembol”</b> üzerinden selam vermesi, karşıtlarına <b>“biz galibiz, her istediğimizi yaparız”</b> mesajını göndermesi.</p>
<p>Siyasetteki palavra dozunun iyice ayarının kaçması da <b>“rotadan sapıldığının”</b> anlaşılmasını önleme gayreti.</p>
<p>AKP yapamayacaklarını yapacakmış gibi bağırarak, kavga görüntüleri yaratarak, <b>“hayalî bir güçlülük”</b> imajı oluşturmaya uğraşıyor ama <b>“tükürük kavgası yapan ülke”</b> damgasını yemekten öteye bunun Türkiye’ye bir faydası olmuyor.</p>
<p>Geminin içindekilere övgü düzmekten biraz kafanızı kaldırın da geminin nereye gittiğine bakın.</p>
<p>Gittiğimiz yer, kaptanın bizi götüreceğine söz verdiği yer mi?<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-heykel-cami-palavra.htm), [web.archive.org (arşiv bağlantısı)](http://web.archive.org/web/20131029205611/http://www.taraf.com.tr/ahmet-altan/makale-heykel-cami-palavra.htm)
