# Peki ne olacak?

*Ahmet Altan 28.02.2008*

<div class="taraf_structure_2col_1zq">
<div class="margen_n">



 <p>Başta Amerika olmak üzere dünya biraz huzursuzlanmaya başladı.<br/>
Çünkü Türkiye’nin ne yapmaya çalıştığını pek anlamıyorlar.<br/>
Avrupa Birliği’ne üye olmaya aday bir ülkede, siyaset ve hukuk yolları açıkken herhangi bir örgütün “silahlı mücadele” sürdürmesini tasvip eden bir ülke yok.<br/>
Böyle bir mücadeleye anlam veremiyorlar.<br/>
Silahın artık ortadan kalkması gerektiğine inanıyorlar.<br/>
Onun için Türkiye’nin askerî operasyonlarına belli bir anlayış gösteriyorlar.<br/>
Ama PKK’nın elinden silahı bırakmamasına karşı çıktıkları gibi Türkiye’nin de sorunu sadece “silahla” çözmeye çalışmasına da karşı çıkıyorlar.<br/>
“Başka yöntemler de bulmalısın” diyorlar.<br/>
Türkiye ise kullanabileceği yöntemler arasında en çok silahı seviyor.<br/>
Ve, “silahı” nasıl kullanacağı konusunda da kuşkular yaratıyor.<br/>
Türkiye’ye gelmeye hazırlanan Amerikan Savunma Bakanı Gates, “Türkiye, Kuzey Irak’tan ne zaman çıkacağına dair hiçbir bilgi vermiyor,” dedi.<br/>
Türkiye’nin “iki hafta içinde” oralardan çıkması gerektiğini söyleyen Amerikalı bakan, aksi takdirde Amerika’nın “istihbarat akışını” kesip kesmeyeceğini “bilmediğini” de cümlenin içine usturuplu bir biçimde yerleştirdi.<br/>
Bir savunma bakanının böyle bir durumda “Bilmiyorum” demesi, bunun olabileceğini gösteren bir konuşma biçimi.<br/>
Niye ABD operasyonun beşinci gününde böyle telaşlı açıklamalar yapıyor?<br/>
Sanırım bizim bilmediğimiz bir şeyler biliyorlar.<br/>
Türk birliklerinin girdiği bölgede 350-400 PKK’lı bulunduğu söyleniyor.<br/>
Bir de PKK’nın kamplarıyla erzak ve cephane yığınakları bulunuyor orada.<br/>
Herhalde ABD, 400 PKK’lının bulunduğu bir bölgede sürdürülecek askerî bir operasyonun kaç gün sürebileceğine dair önceden bir hesap yaptı.<br/>
Ama operasyonu izledikçe, şehitlerin sayısının arttığını gördükçe bu operasyonun o kadar zaman içinde bitmeyeceğinden, uzayacağından endişelenmeye başladı.<br/>
Türkiye’ye bunu uzatmamasını söylüyor. <br/>
Çünkü operasyonun uzaması Kuzey Irak’taki dengeleri sarsıyor.<br/>
Oradaki Kürt yönetimini zorluyor.<br/>
CHP ile MHP’nin “Hazır girmişken orada kalalım” türünden işgalci açıklamalar yapması da onları ayrıca tedirgin ediyordur herhalde.<br/>
Kısa bir operasyonla “çözemediği” sorunu, uzun bir işgalle çözmeye kalkabileceği düşüncesi herhalde kafalarda dolaşıyor.<br/>
Bu işin uzmanları benden çok daha iyi bilir ama bu “operasyonla” ilgili tepkiler bana biraz Kıbrıs’ı hatırlattı.<br/>
Kıbrıs’ta bir darbe yapıldığında dünya, Türkiye’nin adaya asker çıkarmasını desteklemişti.<br/>
Ama ciddi bir askerî beceriksizlik yaşandı.<br/>
Bizim ordu, dünyanın en küçük ordularından birini geriletmeyi başaramadı, bu arada kendi gemisini batırmak gibi bir takım tuhaflıklar da yaptı.<br/>
Arkasından, ikinci bir hamle yaptı.<br/>
Ada’ya girdi.<br/>
Ve, oraya yerleşti.<br/>
Buna da tüm dünya karşı çıktı.<br/>
?imdi aynı şeylerin bir daha yaşanabileceği endişesini yaratan bir şeyler oluyor galiba.<br/>
Operasyonun iyi gitmediğinden ve bizim oraları “işgal” etmemizden çekiniyor gibiler.<br/>
“İki haftada dönün” diyorlar.<br/>
Üstelik Bush yönetimi gibi saldırgan bir yönetimin savunma bakanı bile, “Bu iş sadece silahla olmaz” deme ihtiyacını hissediyor.<br/>
Ekonomik ve siyasal önlemler alınması gerektiğini de hatırlatıyor.<br/>
Türkiye isterse, Amerika’nın Kürt sorunun çözümü için “ekonomik yardım da” yapabileceğini söylüyor.<br/>
Anlayabildiğim kadarıyla Amerika, sınırı açarak PKK’ya, Gates’in sözleriyle de Türkiye’ye mesaj veriyor:<br/>
“Artık silahın dışında bir çözüm arayın.”<br/>
Aslında, Amerika söylese de söylemese de bu işin “silahla” bitmeyeceği çok açık.<br/>
Silah dönemi bitti.<br/>
Orada o çocukların ölmesi gerekmiyor.<br/>
O çocukları kurtaracak çözüm siyasetin içinde saklı.<br/>
Bu ülkenin sivil iktidarının artık gerçek bir iktidar gibi davranıp siyasi ve ekonomik bir paket oluşturması, insanların ölmesine gerek bırakmadan barışın ve huzurun yolunu açar.<br/>
Ama iktidar sessiz.<br/>
Silahsız bir çözüm konusunda nasıl bir hazırlığı olduğunu bilen yok.<br/>
Öyle bir hazırlığı var mı, doğrusu ondan da kimse emin değil.<br/>
Arada bir ağızlarının içinde bir şeyler dolandırıyorlar ama ne dedikleri anlaşılmıyor.<br/>
Ama geciktikleri her dakika birileri ölüyor.<br/>
Her ölüm toplumdaki yarayı derinleştiriyor.<br/>
Dünyayı da huzursuzlandırıyor.<br/>
Bizim iktidarın “kurnaz” bir damarı da var içinde.<br/>
Eğer gerçekten oralara yerleşip elâlemin toprağını işgal etmeyi aklından geçiriyorsa başımız dertte demektir.<br/>
Hem dünya buna izin vermez hem de ölümler ve acılar artar.<br/>
Hükümetin bir şey söylemesi bekleniyor.<br/>
O söylemezse başkaları söyleyecek çünkü.<br/>
Amerika söylemeye başladı bile…<br/>
28.02.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/88.htm), [web.archive.org (arşiv bağlantısı)](http://web.archive.org/web/20091206061901/http://taraf.com.tr:80/makale/88.htm)
