# Kandil’i al da gel…

*Ahmet Altan 03.03.2008*

<div class="taraf_structure_2col_1zq">
<div class="margen_n">



 <p>Mehmet Barlas’ın bir esprisini hiç unutmadım.<br/>
Bir gazete yeni bir binaya taşınacağını haber vermişti.<br/>
O binaya taşınmadılar.<br/>
Barlas o zaman, “kendileri hakkında bile doğru haber veremiyorlar,” demişti.<br/>
Bizim medya yalan söylemeyi seviyor gerçekten.<br/>
Buna alışmış.<br/>
Gözünü kırpmadan yalan söylediklerine ben şahsen kaç defa tanık oldum.<br/>
Yalan söyler, iftira atar, olayları çarpıtır.<br/>
Kimsenin kendi yalanını ortaya çıkartamayacağından da emindir.<br/>
Elindeki güçle insanları korkutur çünkü.<br/>
Son operasyon sırasında da inanılmaz şeyler yazdılar.<br/>
Yapılan operasyon hakkındaki bilgilere ulaşacakları tek kaynak Genelkurmay Başkanlığı’ydı.<br/>
Onun dışında bir kaynak yoktu.<br/>
Genelkurmay da her gün bir açıklama yapıyordu.<br/>
Ama o açıklamalar bizim gazetelere yetmedi.<br/>
Çünkü onlar çığlıklar atmak istiyorlardı.<br/>
Ve uydurmaya başladılar.<br/>
Ordu Kandil’e gidiyordu, belki Kerkük’ü de alırdı, PKK’ya gününü gösteriyordu.<br/>
Halbuki operasyon, 350-400 PKK’lının bulunduğu sınır bölgesinde yapılıyordu.<br/>
Bu “kadarlık” bir operasyon bizim gazetelerin “kahramanlıklarını” yatıştırmıyordu.<br/>
Daha çok operasyon, daha çok kan, daha çok ölü istiyorlardı.<br/>
Ordumuz, bizi kızdıran herkesi gidip öldürmeliydi.<br/>
İşi öylesine abarttılar, öyle hedefler koydular ki Genelkurmay’ın yaptığı gerçek operasyon insanların gözünde değersizleşti.<br/>
“Kandil’e bile gidemeyen beceriksiz bir ordu” durumuna düşürdüler askerleri.<br/>
İşin doğrusunu isterseniz, bizim gazeteleri tatmin edebilecek bir ordu da yoktu yeryüzünde.<br/>
Tarihte de pek olmadı herhalde.<br/>
Kanuni zamanda bunlar gazetecilik yapsalardı, “Paris’e gidiyoruz” diye başlık atarlar sonra “Viyana’ya bile giremedik” diye dertlenirlerdi.<br/>
Başkalarının öleceği savaşları kışkırtmakta çok “cesurlar” ama orduya karşı da biraz ürkekler.<br/>
“Kandil’e gidiyorlar” diye orduyu bile zor durumda bırakacak yalanlar söylerken, bizim birlikler alelacele, başbakana bile haber veremeden geri çekildiğinde ise sanki “normal” bir durumla karşı karşıyaymış gibi manşetler atmaktan da kaçınmazlar.<br/>
Birliklerin niye o kadar acele döndüğünü bizim gazetelerden öğrenme imkanınız yoktur.<br/>
Size doğruyu söylemezler.<br/>
Gerçek bilgiye ulaşmak için de pek uğraşmazlar.<br/>
Ordu Irak’tan döndükten bir gün sonra “ordu dönmeyecek” diye yazanlar çıktı.<br/>
Yazısını yazdığı sırada ordu dönmüş ama o yazar ordu adına babalanmaya, “dönmeyecek” diye yazmaya devam ediyor.<br/>
Ordunun dönmeye başladığı sabah, “hedef Kandil” diye manşet atan gazeteler vardı.<br/>
Niye yalan söylüyorlar peki?<br/>
Birincisi, bu ülkede medyayı denetleyecek bir okuyucu bulunmuyor.<br/>
İkincisi, bizim okuyucu yalan da olsa “biz çok kahramanız” türünden haberler ve yazılar okumayı seviyor.<br/>
Düşünün ki hepimiz, “bir Türk cihana bedeldir” lafıyla büyüdük.<br/>
Buna inandık.<br/>
Gerçeğin böyle olmadığını anlamak bizi biraz üzdü.<br/>
?imdi haber yerine “masal” dinlemeyi, cihana bedel olduğumuzu duymayı istiyoruz.<br/>
Övünme ölçülerimiz ise aldığımız eğitim yüzünden epeyce ilkel.<br/>
Zekayla, yaratıcılıkla, düşünceyle, sanatla ilgili övünmeler bizi ilgilendirmiyor, biz güçlü, kahraman, yiğit olmak istiyoruz.<br/>
Dünyanın bizden korktuğunu görmek en büyük amacımız.<br/>
Dünya bizden korkmazsa, o zaman da “korktular” diyen birilerinin çıkmasını arzuluyoruz.<br/>
Yalan da olsa “biz en güçlüyüz” desin birileri bize.<br/>
Talebin bu yönde olduğunu görüyor bizim gazeteler.<br/>
Onun için o kadar yalan yazıyorlar.<br/>
Aslında okuyucu da biliyor yazılanların yalan olduğunu.<br/>
Ama gerçek “kalbimizi kırdığı” için yalanla oyalanmayı tercih ediyoruz.<br/>
Yoksa hepimiz o kadar güçlü olmadığımızın, yoksul olduğumuzun, devletin doğru dürüst işlemediğinin, dünyada çok istediğimiz o saygıdeğer konuma bir türlü ulaşamadığımızın farkındayız.<br/>
Ama Kanuni’nin yerine şu Viyana’yı bir alıvermek istiyoruz doğrusu.<br/>
Bütün dünyayı korkudan titretmek ruhumuzun derinliklerindeki tükenmeyen arzu.<br/>
Artık “hayalen” bile Viyana’yı alamadığımızdan…<br/>
Gazetecilerimiz bir koşu gidip Kandil’i zaptediveriyorlar.<br/>
Ordu dönse de…<br/>
Onlar Kandil’de kalıyor.<br/>
Hepsi de kahraman delikanlı çünkü…<br/>
Ve “bir Türk gazetecisi cihana bedel.”<br/>
<br/>
02.03.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
