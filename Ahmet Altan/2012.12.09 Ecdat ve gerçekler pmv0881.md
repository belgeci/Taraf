# Ecdat ve gerçekler

*Ahmet Altan 09.12.2012*

<div class="yazi"><p>Kemalistler kendilerine göre bir <b>“resmî tarih”</b> uydurup halka seksen küsur yıl bunu ezberlettiler, aksini söylemeye kalkana da dünyayı zindan ettiler.</p>
<p>Bu <b>“resmî tarihe”</b> karşı çıkan muhafazakârlar da gerçekleri söylemek yerine başka bir <b>“resmî tarih”</b> uydurdular.</p>
<p>Bunların ikisi de devleti ve yöneticileri yücelten, onların hatalarını, günahlarını, kusurlarını saklayan yalanlardan oluşmuş <b>“tarih”</b> anlatımları.</p>
<p>Kemalistler, bir <b>“diktatörlük”</b> olan Atatürk dönemini aklamaya uğraşırken, muhafazakârlar da <b>“halife”</b> olan Osmanlı padişahlarını <b>“pir-ü pak”</b> göstermek peşindeler.</p>
<p>Herkes istediği tarihe inanabilir, herkes tarihi kendince yorumlayabilir.</p>
<p>Ama önce Kemalistler şimdi de muhafazakârlar kendi <b>“uyduruk”</b> tarihlerinin <b>“gerçek”</b> diye kabul edilmesini, aksine bir söz söylenmemesini istiyorlar.</p>
<p>AKP iktidarı, televizyon dizilerine karışmaya, <b>“tarih çarpıtılmaz”</b> diye yasa çıkartıp, tarihin sadece kendilerince doğru bulunan yalanlarını herkese zorla kabul ettirmeye kadar vardırdı işi.</p>
<p>Tarihle ilgili sadece <b>“gerçekler”</b> söylenecekmiş.</p>
<p>E, söyleyelim o zaman.<br/><br/><b>Çetin Altan</b>, on beş yıl önce basit ve açık gerçeklere dayandırarak Osmanlı’daki kanlı saltanatın tarihini anlatan, okunması kolay, ifadesi net bir kitap yazmıştı.<br/><br/><b>“Tarihin Saklanan Yüzü”</b> isimli kitabında öldürülen sadrazamlarla şehzadelerin hikâyesi vardı.</p>
<p>Altan, bugün yaşadığımız saçmalığı daha on beş yıl önceden teşhis edip yazmış:<br/><br/><b>“Osmanlı tarihi, üstünde belge belge çalışılmış ve tekrar tekrar işlenmiş berrak bir tarih değil.<br/><br/></b><b>Bunun bir nedeni tarihe karşı bilimsel bir meraktan yoksunluk. İkinci nedeni, geçmişi ille de günün siyasal rüzgârlarına uygun olarak yorumlamak zorunluluğu. Üçüncü nedeni de anlatım bozukluğu.”</b></p>
<p>Bugün yaşadığımız garabetin bundan daha iyi bir özeti var mı?</p>
<p>Şimdi gelelim bugünkü başbakanın, <b>“Bizanslı hanımların”</b> sevgiyle karşıladıklarını zannettiği Fatih Sultan Mehmet’e.</p>
<p>Önce İstanbul’un fethinde büyük rol oynayan Çandarlı Halil Paşa’yı boğdurarak başlıyor sadrazam kırımına.</p>
<p>Altan devamını şöyle anlatıyor:<br/><br/><b>“Fatih’le vezir-i âzamları arasındaki ilişki, yüz yılların ötesinden bakıldığında kanlı bir Walt Disney filmine benziyor.<br/><br/></b><b>Vezir-i âzamken kafasına çadırı yıkılarak azledilen Mahmut Paşa, işler sıkışınca yine vezir-i âzamlığa getirilir. Bu kez de kendisi seferdeyken, karısının ırzına Fatih’in ortanca oğlu Şehzade Mustafa geçer.<br/><br/></b><b>Mahmut Paşa kadını boşar ama Fatih’in emri üstüne yeniden nikâhlar.”</b></p>
<p>Rakamlarla söylersek Fatih döneminin dökümü ne?<br/><br/><b>“Fatih, kendi dönemindeki yedi değişik vezir-i âzamdan üçünü boğdurdu.<br/><br/></b><b>Bir tanesini hapsetti.<br/><br/></b><b>Sonuncusunu da yeniçeriler öldürdü.”</b></p>
<p>Fatih’in oğlu II. Bayezid, padişahlığı şerefine Edirne’de kurduğu içki meclisinde boğduruyor sadrazamı Gedik Ahmet Paşa’yı.</p>
<p>Onun oğlu Yavuz Selim, sekiz yıllık saltanatında üç vezir-i âzam öldürtüyor. </p>
<p>Vezir-i âzam Dukakin oğlu Ahmet Paşa’yı kendi elleriyle hançerledikten sonra kafasını kestiriyor. </p>
<p>Yunus Paşa’yı ise Mısır seferinden dönerken at üstünde güzel güzel sohbet ettikleri sırada bir lafına kızınca ani bir emirle oracıkta öldürtüyor, kafasını kestiriyor, öfkesi geçmediği için o kafayı üç gün yanında taşıyor.</p>
<p>Çetin Altan, <b>“Bizim Osmanlı tarihi, peri padişahlarının öykülerine benzeyen, üstünde pembe hayaller kurulabilecek bir tarih değil....<br/><br/></b><b>Büyük bir imparatorluk ama hiç kimsenin can güvenliğinin bulunmadığı bir imparatorluk; ne vezir-i âzamların, ne şehzadelerin, ne de hünkârların...<br/><br/></b><b>Ve bitmez tükenmez iktidar kavgaları... Hem de ne kanlı kavgalar, ne karanlık kavgalar, ne kaypak kavgalar”</b> diyor.</p>
<p>Eğer AKP, televizyonlarda tarihin bütün gerçekliğiyle anlatılmasını isterse, ekranlardan kan damlar, kesilen kafalardan, bebekmiş ihtiyarmış denmeden öldürülen insanlardan geçilmez.</p>
<p>Ayrıca Osmanlı’nın aşk hayatı, AKP’nin umduğundan çok farklı çıkar ortaya.</p>
<p>O cenahta da çok değişik ilişkilere, çok gaddar hikâyelere rastlanır.</p>
<p>Tarihi, yazarlar, sinemacılar, televizyon dizileri çarpıtabilir, onları yorumlayabilir, isteyen bakar isteyen bakmaz.</p>
<p>Ama siyasetçiler tarihi çarpıtamaz, çarpıttıkları tarihi <b>“tek gerçekmiş”</b> gibi zorla halka kabul ettiremez.</p>
<p>Yalanları gerçekmiş gibi bize zorla kabul ettirmeye, onu bunu yasaklamaya çalışmaktan vazgeçsin AKP.</p>
<p>Seksen yıl yalanlarla dolu bir tarih dinledik, yeni <b>“resmî”</b> yalanlara hiç tahammülümüz yok.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-ecdat-ve-gercekler.htm), [web.archive.org (arşiv bağlantısı)](http://web.archive.org/web/20131107135457/http://www.taraf.com.tr/ahmet-altan/makale-ecdat-ve-gercekler.htm)
