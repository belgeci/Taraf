# Orgeneral Başbuğ’un iyi çocukları...

*Ahmet Altan 04.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Yeni genelkurmay başkanımızın ilk icraatı, “postmodernizme” savaş açmak olmuştu.</p><br/>
<p>İkinci icraatı da Ergenekon sanığı iki orgenerale bir korgeneral gönderip ziyaret ettirmek oldu.</p><br/>
<p>İftihar ettik.</p><br/>
<p>Ordu dediğin de, genelkurmay başkanı dediğin de böyle olmalı.</p><br/>
<p>Hukuka saygı, disiplin, devlet ciddiyeti...</p><br/>
<p>İyi bir ordu böyle şeylere aldırmamalı.</p><br/>
<p>İyi bir ordu, düşman olarak “postmodernizmi” seçip, çete sanıklarına destek olmalı.</p><br/>
<p>Bir ülkenin böyle bir ordusu varsa artık herkes kendini güvende hisseder.</p><br/>
<p>Çünkü bu eşsiz bir ordudur.</p><br/>
<p>İngiltere’de, Fransa’da, Amerika’da, Norveç’te, İsviçre’de, Amerika’da böyle bir ordu bulamazsınız.</p><br/>
<p>Herhalde onlar iyi asker değil.</p><br/>
<p>Bizimkiler iyi asker.</p><br/>
<p>Önceki gün, hapishanedeki bir çete reisinin Sabancı cinayetinin sanığını öldürdükten sonra “devlet öldürttü bana onu” diye bağırması yansıdı ekranlara.</p><br/>
<p>Kardeşi de, “Veli Küçük’e haber verin, o bizi tanır” diyordu.</p><br/>
<p>Orgeneral Başbuğ, Veli Küçük’e de bir ziyaretçi gönderecek mi?</p><br/>
<p>Veli Küçük de general, ona niye göndermesin?</p><br/>
<p>O koskoca bir genelkurmay başkanı, canının istediğini yapmakta özgür.</p><br/>
<p>İster o tutukluya ziyaretçi gönderir, ister bu tutukluya.</p><br/>
<p>Herhalde bağımsızlık bu demek.</p><br/>
<p>Bağımsız bir genelkurmay başkanımız var.</p><br/>
<p>Hukuktan, itaatten, disiplinden bağımsız.</p><br/>
<p>Ordu bu “resmî ziyaretle” kendini Ergenekon sanıklarına bağladı.</p><br/>
<p>İddianame yayınlanınca ne olacak?</p><br/>
<p>Kanıtlar ortaya çıkarsa, ordu ve genelkurmay başkanı ne yapacak?</p><br/>
<p>“Yargılayamazsınız” mı diyecek?</p><br/>
<p>Buna mı hazırlanıyorlar?</p><br/>
<p>“Generallerin suç işlemesine kimse karışamaz” mesajı mı bu?</p><br/>
<p>Bir genelkurmay başkanının, bir ülkenin ordusuyla çete sanıkları arasında “resmî” bir bağ kurma yetkisi var mı?</p><br/>
<p>Ordu, genelkurmay başkanına mı ait?</p><br/>
<p>Bizim generallerin hukuku ciddiye almama konusunda bir eğilimleri var.</p><br/>
<p>Şemdinli olayları sırasında da o zamanki kara kuvvetleri komutanı, sanıklardan biri için “iyi çocuktur, tanırım” demişti.</p><br/>
<p>Sonra, o davayla ilgili kapsamlı bir iddianame hazırlayan savcıyı görevinden atmışlardı.</p><br/>
<p>Hükümet de yardımcı olmuştu bu haksız işleme.</p><br/>
<p>Alnından silemeyeceği bir lekedir bu.</p><br/>
<p>Sivil mahkeme, Şemdinli sanıklarını 39 yıla mahkûm etmişti.</p><br/>
<p>Daha sonra sanıkları askerî mahkemeye havale edip serbest bırakmışlardı.</p><br/>
<p>Yeniden böyle bir “operasyon” mu hazırlanıyor?</p><br/>
<p>Ordu, “Ergenekon’un iyi çocuklarına” mı sahip çıkıyor?</p><br/>
<p>Bilmiyorum, yeni genelkurmay başkanı Ergenekon’un ne olduğunun farkında mı?</p><br/>
<p>Danıştay baskınından, gazete bombalamaktan, adam öldürmekten sanık bu çete.</p><br/>
<p>Danıştay baskını ile Ergenekon arasındaki bağ, mahkemede ortaya çıkarsa Orgeneral Başbuğ ne yapacak?</p><br/>
<p>Danıştay cinayetine destek olan biri durumuna düşmekten hiç çekinmeyecek mi?</p><br/>
<p>Fütursuzluğu o noktaya kadar ulaştırabilecek mi?</p><br/>
<p>Bunlar çok ciddi suçlar.</p><br/>
<p>Cezaları ağır.</p><br/>
<p>Resmî ziyaretçilerin gönderilmesiyle, hava kuvvetleri komutanının olayları küçümseyen demeçler vermesiyle ortadan kalkabilecek suçlar değil bunlar.</p><br/>
<p>Yargıyı etkilemeye çalışan davranışlar her zaman Şemdinli’deki gibi bir sonuç vermez.</p><br/>
<p>Bizim genelkurmay başkanı belki farkında değil ama adına “halk” denilen yetmiş milyon insan yaşıyor bu ülkede.</p><br/>
<p>Ve, o halkın büyük çoğunluğu, ordunun ve yargının siyasete müdahale etmesinden, suçluları korumasından hoşnut değil.</p><br/>
<p>Ordu, siyasi partilerle anlaşabilir, hatta onları korkutabilir.</p><br/>
<p>Ama halkı korkutamaz.</p><br/>
<p>Bizim bir devlete, ciddiyete ve disipline ihtiyacımız var.</p><br/>
<p>Anayasa Mahkemesi’nin başbakan hakkında yayınlamaya hazırlandığı gerekçe, genelkurmay başkanının ayağının tozuyla Ergenekon sanıklarına ziyaretçi göndermesi, devlet görevlilerinin bir kısmının disipline ve hukuka uymamakta ısrar edeceğini gösteriyor.</p><br/>
<p>Benim fikrim hep aynı.</p><br/>
<p>Süratle seçime gidilmeli.</p><br/>
<p>Sonra da devlet yeniden kurulmalı.</p><br/>
<p>Hukuk önemsenmeli, devlet görevlileri bir disiplin içine alınmalı, ordu ve yargı halkı bir kez daha görmeli.</p><br/>
<p>Yoksa bunun sonunu alamayacağız.</p><br/>
<p>Bu keyfilikle batıracak bunlar bizi.</p><br/>
<p>Biz ömrümüzü bu tuhaflıklarla harcadık, bari gençleri kurtaralım.</p><br/>
<p>Onlar doğru dürüst bir devletin olduğu bir ülkede yaşasınlar.</p><br/>
<p>Orduyla çete sanıkları arasında resmî bağların kurulamayacağı bir ülkede.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/1785.htm), [web.archive.org (arşiv bağlantısı)](http://web.archive.org/web/20100124082326/http://taraf.com.tr:80/makale/1785.htm)
