# Resimler

*Ahmet Altan 03.01.2010*

<div class="taraf_structure_2col_1zq">
<div class="margen_n">



 <p>Mustafa, ajanslara düşen resimlere bakarken kendi kendine mırıldanır gibi söylendi. <br/><br/>“Doğu’dan gelen resimlere bakıyorum, ateş, kan, savaş, Batı’dan gelen resimlere bakıyorum, yüzenler, kayanlar, eğlenenler.” <br/><br/>Gerçekten de dünyanın iki ucundan gelen resimler iki ayrı çağı yansıtır gibi gözüküyor. <br/><br/>Amerikan Başkanı, Hawaii’de beyaz bir atletle sokaklarda dondurma yiyor, tenis şampiyonaları düzenleniyor, kış sporları yapılıyor, zor bir dönemden geçilmesine rağmen huzurlu bir görüntü var. <br/><br/>Öbür yanda ise savaş resimleri, açlık, yoksulluk, çatışma, kan. <br/><br/>Tek bir gezegenin içinde iki ayrı dünya ne kadar birlikte var olabilir? <br/><br/>Birinden biri, en sonunda diğerine benzeyecek? <br/><br/>Önemli soru şu, hangisi hangisine benzeyecek? <br/><br/>Yirmi ya da elli yıl sonra Afganistan Amerika gibi mi olacak yoksa Amerika Afganistan gibi mi? <br/><br/>Biz dünyanın hangisine benzemesini istiyoruz? <br/><br/>Elbette, “Doğu bu kadar yoksul kaldığı için Batı bu kadar zengin olabildi” diyebilirsiniz. <br/><br/>Ama bu teşhis, neticeyi değiştirmiyor. <br/><br/>Batılılar barış içinde yaşıyor, Doğulular savaş içinde. <br/><br/>Üstelik Doğu’daki yoksulluk ve sefalet sadece çaresizlikten kaynaklanmıyor, geniş petrol yatakları üstünde yaşayan Ortadoğu, dünyanın en zengin ve en gelişmiş bölgesi olabilirdi elindeki kaynaklarla. <br/><br/>Ama olamıyor. <br/><br/>Niye? <br/><br/>İran’da, Suudi Arabistan’da, Libya’da neden diktatörlükler var? <br/><br/>Bu ülkelerde neden insanlar hayatın tadını çıkartamıyor, özgürce yaşayamıyor, fikirlerini söyleyemiyor? <br/><br/>İmkânsızlıklardan değil bu. <br/><br/>Toprakları deniz seviyesinin altında olan Hollanda’da insanlar nasıl oluyor da petrol yataklarının üstünde bulunan Libya’daki insanlardan daha zengin ve mutlu yaşayabiliyor? <br/><br/>Neden İsveç, Nijerya’dan daha gelişmiş? <br/><br/>Neden Batı, elindeki imkânları Doğu’dan daha iyi kullanıyor? <br/><br/>Neden barışın kıymetini Doğu’dan daha iyi biliyor? <br/><br/>Çeklerle Slovaklar kavgasız gürültüsüz ayrılırken, “birlikte yaşayacaklarını” söyleyen Türklerle Kürtler neden birbirini öldürüyor? <br/><br/>Bugünkü uygarlık bölünmesinin temelinde “din” varmış gibi gözüküyor çünkü savaşanlar hep Müslüman, barış içinde yaşayanlar hep Hıristiyan. <br/><br/>Hıristiyan Batı’nın gelişmişliğinin temelinde eski Yunan uygarlığı var. <br/><br/>Nasıl oluyor da Hıristiyan Batı, eski Yunan’ın felsefesini ve sanatını kendi “uyanışına” temel yaptı da Müslüman Doğu kendi uygarlığına eski Yunan’ı katamadı? <br/><br/>Üstelik, Doğu’nun ta Çin’den, Hind’den, İran’dan, Mısır’dan gelen fevkalade köklü uygarlıkları vardı, ne oldu onlara? <br/><br/>Müslümanlığın içinde gelişen “tasavvufa” ne oldu? <br/><br/>Tasavvufa sahip çıkan bir Müslüman dünya, böylesine savaşçı olur muydu? <br/><br/>Yunan uygarlığını yeniden keşfetmek anlamına gelen “Rönesans”ı yaşayamamanın yarattığı farkı Müslümanlığa da bağlayabiliriz belki. <br/><br/>Ama bu büyük “bölünmeyi” sadece “dinle” ve Rönesans’la açıklamak da o kadar kolay değil, Batı, Rönesans’tan sonra da uzun yıllar savaştı, sefalet gördü. <br/><br/>Son dünya savaşı biteli şunun şurasında sadece altmış yıl oldu. <br/><br/>Hıristiyan Latin Amerika da yakın tarihlere kadar kan deryasında yüzüyordu. <br/><br/>Tek ölçü Hıristiyanlık olsaydı Latin Amerika böylesine bir yoksulluk ve şiddet içinde geçirmezdi yıllarını, Batı iki dünya savaşından geçmezdi. <br/><br/>Din, bu farklılığı anlatabilmek için belki bir faktör ama tek faktör değil, o zaman farklılık nereden kaynaklanıyor? <br/><br/>Alet kullanımından belki. <br/><br/>Avrupa ve Amerika, makineleri Doğu’dan önce kullandı. <br/><br/>Ama bu da yeterli değil durumu açıklamaya... Çünkü o makineleri çok sonra keşfeden Japonya da zenginliğe ve huzura kavuştu. <br/><br/>Peki ne? <br/><br/>Neden Doğu hâlâ kan revan içinde ve Batı mutlu bir zenginliğin tadını çıkarıyor? <br/><br/>Bunun tek maddelik bir cevabı yok herhalde, birçok neden biraraya gelince böyle bir bölünme oluştu. <br/><br/>Birçok aydın bu farklılığın nedeninin arıyor bugün, onlar bu arayışı sürdürecek ama geçmişteki bu farklılaşmayı anlamaya çalışırken gelecek için de bir karar vermek gerekiyor. <br/><br/>Biz nasıl bir dünya istiyoruz ve hangisine benzemeyi arzuluyoruz? <br/><br/>Libya’ya mı Danimarka’ya mı, Mısır’a mı Hollanda’ya mı? <br/><br/>Savaşarak benzeyeceğimiz ülkeler belli, barışarak benzeyeceğimiz ülkeler de belli, belli olmayan bizim hangisini istediğimiz.</p>
<br/>
<br/>
<br/>



<br/>


<div id="taraf_not">
</div>

</div>


</div>
