# Planlı bir operasyon...

*Ahmet Altan 24.05.2008*

<div class="taraf_structure_2col_1zq">
<div class="margen_n">



 <p>Ülke, tehlikeli bir durumla karşı karşıya.<br/>
Yargıtay’ın muhtırasının amacını, daha o muhtırayı okur okumaz anlamıştık ama bunun sadece Yargıtay’a ait bir çıkış olduğunu sanmıştık.<br/>
Ardından Danıştay...<br/>
Dün de Üniversitelerarası Kurul gelince...<br/>
Tabloyu daha net görebildik.<br/>
Türkiye’nin dünyaya açılmasına, evrensel hukuk kurallarını uygulamasına, barış ve huzur içinde yaşamasına, Avrupa Birliği üyesi olmasına, sorunlarını “akılla” çözmesine karşı olan güçler “planlı bir operasyon” başlatmışlar.<br/>
Halkın iradesinin önünü tıkamak için harekete geçmişler.<br/>
Bu muhtıralar zincirinin son halkası olarak bir de Genelkurmay muhtırası gelirse hiç şaşırmayacağım.<br/>
İş, oraya doğru gidiyor çünkü.<br/>
Yargı rahatsız, üniversite rahatsız...<br/>
Eh, tabii ordu da bundan rahatsız...<br/>
Ve gereğini yapıyor...<br/>
İşte bu görüntüyü yaratmak için koordinasyon içinde adım adım ilerliyorlar.<br/>
Tabii, unuttukları bir şey var.<br/>
Halk bu tür planlardan hoşlanmıyor.<br/>
İnsanlar artık ülkeleri hakkında kendi fikirlerini söylemek istiyorlar.<br/>
“Ankara bürokrasisinin” çıkarlarının kendi çıkarlarıyla uyuşmadığını biliyorlar.<br/>
22 Temmuz’da bunu bildiklerini açıkça gösterdiler.<br/>
 “Bürokratların” ellerinden bırakmak istemedikleri egemenliklerini sürdürmelerine izin verebilecek koşullar Türkiye’de de, dünyada da bulunmuyor.<br/>
Bürokratlar bir türlü göremiyorlar ama bambaşka bir çağdayız, artık bütün koşullar değişti.<br/>
Onun için bu “muhtıra oyunu” tutmayacak.<br/>
Deneyecekler ama olmayacak.<br/>
Peki, bu “muhtıracıların” kafasındaki plan ne?<br/>
Bana sorarsanız, onlar planlarını daha önceden belirlemişler ve planın bütün oyuncuları da rollerini buna uygun bir şekilde oynuyor.<br/>
Anayasa Mahkemesi’nin AKP’yi kapatmasa da yöneticilerini siyaset dışına sürmesini bekliyorlar bence.<br/>
Bunu muhtıralarla zorluyorlar.<br/>
Bütün yasaları çiğneyerek Cumhurbaşkanı Abdullah Gül’ü de siyasi yasaklı haline getirip Çankaya’dan indirmek istiyorlar.<br/>
Yerine kimin geçeceği belli.<br/>
Ne olduğu bir türlü anlaşılamayan bir “üçüncü yol” teranesi tutturan Meclis Başkanı Köksal Toptan.<br/>
Ardından, Cemil Çiçek, Abdullah Aksu gibi AKP’lilerle desteklenmiş bir “teknokratlar hükümeti” kurmayı hesaplıyorlar galiba.<br/>
Bu hükümet, Avrupa Birliği ile görüşmeleri askıya alacak.<br/>
Ergenekon soruşturmasını durduracak.<br/>
Hukuk reformlarını geriye çevirecek.<br/>
Türban yasağını getirecek.<br/>
Belki bazı bölgelerde “sıkıyönetim” ilan edecek.<br/>
Kürtlere karşı daha da sertleşecek.<br/>
Bütün bunlara ses çıkarmaması için Amerika ile “İran” konusunda anlaşacak.<br/>
Bu anlaşmayı, ülkedeki “şeriat” tehlikesine bağlayacak.<br/>
Büyük bir ihtimalle geniş tutuklamalar yapacak.<br/>
Ve, biz otuz yıl önceye döneceğiz.<br/>
Doğrusu pek sanmıyorum.<br/>
Bir “siyahı” başkan seçmeye hazırlanacak kadar radikal bir değişimin eşiğine gelen Amerika, oluşturacağı yeni siyasetinin içine “darbe destekçiliğini” o kadar kolay yerleştiremez.<br/>
Ortadoğu’yu da dengeye kavuşturacak, İsrail-Suriye anlaşmazlığında arabuluculuk yapacak, bu etkisini bütün bölgede gösterecek “istikrarlı” bir Türkiye; “demokrasiden” uzaklaşmış, saygın olmayan, güçsüz bir Türkiye’den daha önemli sanırım Amerika için.<br/>
Ayrıca, Amerika Avrupa’dan kopan bir Türkiye’nin mali yükünü de omuzlayamaz.<br/>
Avrupa’dan kopmanın çok ciddi bir maliyeti var çünkü bizim için.<br/>
Düşünün ki Anadolu, Avrupa’ya mal ihraç eden şirketlerle dolu; Avrupa’yla ilişkilerin donması, işsizlik, parasızlık ve huzursuzluk demek.<br/>
Bu fakirliği ve huzursuzluğu hiçbir yönetim taşıyamaz.<br/>
Üstelik, yeni “yönetimin” Kürtlerin üstündeki baskıyı artırmasıyla yeni çatışmalar patlar.<br/>
Kuzey Irak Kürt yönetimiyle ilişkilerimizin bozulması, Amerika’nın Irak planlarını da altüst eder.<br/>
Muhtıracıların hesapları, nereden bakarsanız bakın tutmaz.<br/>
Ama benim anlayabildiğim kadarıyla bunu bir denemek istiyorlar.<br/>
Çünkü, AKP hükümetinin hiç yardımcı olmamasına rağmen hayatın gerçekleri Türkiye’yi demokrasiye doğru götürüyor.<br/>
Hayat zorluyor bizi.<br/>
Demokrasi ise bu bürokratların ölesiye korktukları bir yönetim biçimi.<br/>
Sadece egemenliklerini kaybetmekle kalmayacaklar, kendi mesleklerindeki yeterlilikleri de ciddi biçimde sorgulanacak.<br/>
?imdi bunu engellemek için çılgınca çabalıyorlar.<br/>
Paniğe kapıldıkları için saygınlıklarını da ateşe atmaktan kaçınmıyorlar.<br/>
Türkiye’de bir dönem bitiyor.<br/>
Ama “sona yaklaşmak” en zorlu aşamaya da yaklaşmak anlamına gelir.<br/>
Hiç de “hayırlı” olmayan bir planla karşı karşıyayız.<br/>
Ve, her şeye hazırlıklı olmalıyız.<br/>
<br/>
24.05.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/715.htm), [web.archive.org (arşiv bağlantısı)](http://web.archive.org/web/20090907060430/http://www.taraf.com.tr:80/makale/715.htm)
