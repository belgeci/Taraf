# Türban ve devlet

*Ahmet Altan 10.06.2009*

<div class="taraf_structure_2col_1zq">
<div class="margen_n">



 <p>Devlet meşru bir örgüt müdür? <br/><br/>Taammüden adam öldürme hakkına sahip bir örgütten söz ediyoruz. <br/><br/>İnsanlık tarihinin en ağır suçunu işleme “hakkına” sahip olan bir örgütün, çok kuvvetli bir “meşruiyet” dayanağı olması gerekir. <br/><br/>Taammüden adam öldürme hakkını bir örgüte verebilecek iki büyük “güç” vardır. <br/><br/>Biri tanrıdır. <br/><br/>Padişahlar, krallar, imparatorlar “meşruiyetlerini” tanrıya bağlarlar. <br/><br/>Onların iktidarı “tanrının” buyruğudur. <br/><br/>İkinci ve asıl büyük güç halktır. <br/><br/>“Tanrının buyruğu” olduğu söylenen bir padişahlık bile iktidarını, halk bu “buyruğun” geçerliliğine ikna olduğu sürece sürdürebilir. <br/><br/>Demokrasilerde ise halk tek “meşruiyet” kaynağıdır. <br/><br/>Bir devletin, devlet olabilmesi için halkın onu “devlet” olarak kabul etmesi gerekir. <br/><br/>Meşruiyetini ne tanrıya ne de halka dayandıran bir devletin, varlığını sürdürebilmesi ise ancak “silahla” olur. <br/><br/>Halkını korkutarak ayakta kalmaya çalışır. <br/><br/>Ama bu da çok uzun sürmez. <br/><br/>Sonunda yıkılır. <br/><br/>“Meşruiyet” zeminini kaybeden bir devletin ayakta kalması mümkün değildir çünkü. <br/><br/>Bataklıkta inşa edilmiş bir bina gibi çöker. <br/><br/>Peki, bizim devletimizin meşruiyet kaynağı nedir? <br/><br/>Tanrı değildir. <br/><br/>Peki, halk mıdır? <br/><br/>İşte bunun cevabı zor. <br/><br/>Halkın “meşruiyet” kaynağı olduğu yönetimlerde, halk “devletin” varlığını, o devleti yönetme hakkı karşılığında kabul eder. <br/><br/>Devlet meşrudur çünkü halk onun yönetimini, yapacaklarını, programını, politikasını belirler. <br/><br/>Eğer bizim devletin “meşruiyetini” sağlayan halksa, o zaman bu devletin yönetiminin de halkta olması gerekir. <br/><br/>Bizim devletin yönetimi halkta mı? <br/><br/>İşte bunun cevabı da karışık. <br/><br/>Bunun en tipik örneğini biz “türban” konusunda yaşadık. <br/><br/>Halkın çeşitli partilere dağılmış temsilcilerinin devleti yönetmek için toplandığı parlamentonun 411 üyesi, “türban yasağının” kaldırılmasına karar verdi. <br/><br/>Bu, halkın kararıydı. <br/><br/>Peki, devlet halkın kararını uyguladı mı? <br/><br/>Hayır. <br/><br/>Halkın çeşitli kesimlerini temsil eden partilerin ortaklaşa verdiği bir kararı Anayasa Mahkemesi, “yetkilerini” aşarak iptal etti. <br/><br/>Anayasa Mahkemesi, halkın kararlarını dinlememe ve “devlete” yön verme yetkisini kimden alıyordu? <br/><br/>Tanrıdan mı? <br/><br/>Hayır. <br/><br/>Halktan mı? <br/><br/>Hayır. <br/><br/>Kimden peki? <br/><br/>“Anayasa Mahkemesi, bu yetkiyi hukuktan alıyordu” diyenler çıkacaktır ama böyle söylerlerse yanılırlar. <br/><br/>Çünkü Mahkeme bu kararı alırken yasaları çiğnemişti, bu bir. <br/><br/>İkincisi de, bir ülkenin “hukuk yapısını” belirleme hakkı sadece halkın temsilcilerinindir, onlar hukuku yapar, yargı, bu kararlara uyulup uyulmadığını denetler. <br/><br/>Yargı, “hukuk” yapmaz, yapamaz. <br/><br/>Ona bu hakkı veren meşru bir dayanağı yoktur çünkü. <br/><br/>Yargı, “halk iradesinin” üstüne de çıkamaz, çıktığı takdirde “devleti” meşru kılacak tek gücü yok etmiş olur. <br/><br/>Böylece devletin meşruiyetini de yok eder. <br/><br/>Ki, benim bilebildiğim kadarıyla bu çok ciddi bir suçtur. <br/><br/>Birçok konuda olduğu gibi “türban” konusunda da Türkiye’de “devlet” görevlileri, devleti halktan kopararak bir “meşruiyet” sorunu yaratıyor. <br/><br/>“Devlet kararları” halka değil, zora ve zorbalığa dayanır hale geliyor. <br/><br/>Şimdi “türban” konusu yeniden gündemde. <br/><br/>Türbanlı kızları üniversite sınavlarına sokmuyorlar. <br/><br/>Halkın seçtiği parlamentodan çıkan hükümet, bir yasaya değil bir “yönetmeliğe” dayalı olan “türbanlılar seçme sınavına katılamaz” kararını değiştirmiş. <br/><br/>Öğretmenler sendikası Danıştay’a gitmiş. <br/><br/>Ve, Danıştay türbanlılara yeniden yasak koymuş. <br/><br/>Parlamento ve hükümet, “türbanlılar serbest” olsun diyor, Anayasa Mahkemesi ve Danıştay “hayır” diyor. <br/><br/>Peki, devleti kim yönetiyor? <br/><br/>Halkın temsilcileri mi yoksa yargıçlar mı? <br/><br/>Yargıçlar yönetiyor gibi gözüküyor. <br/><br/>Meşruiyet kaynakları ne? <br/><br/>Halk değil... Halkın iradesi de değil. <br/><br/>Ne peki? <br/><br/>“Hukuk” derseniz, “hukuku yapma hakkı kimin” diye sorarım. <br/><br/>Yargıçlar, hukuku yapmak için halkın onayını alan gücü inkâr ediyor. <br/><br/>Böylece halkı ve devletin meşruiyet temelini inkâr etmiş oluyor. <br/><br/>Bu yargıçlar, “türbana” değil devletin meşruiyetine saldırıyor. <br/><br/>Böyle giderse bu devletin temelini çökertecekler.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5966.htm), [web.archive.org (arşiv bağlantısı)](http://web.archive.org/web/20090822052542/http://www.taraf.com.tr:80/makale/5966.htm)
