# Hayat nedir?

*Ahmet Altan 17.11.2010*

<div class="yazi"><p>Geçen gün öğlenüstü, Zeynep <b>“tendonları”</b> sakatlanmış omzuma bol miktarda buz, elektrik, ilaç, ultrasonlu soğutma uyguladıktan sonra iki yanındaki ağaçların kızıllaşıp soyunmaya hazırlandığı sakin sokağa çıkıp sahile doğru yürüdüm.</p>
<p>Alabildiğine sıcak bir kasım günüydü.</p>
<p>Deniz kendi ışığından neredeyse beyazlaşmış, açıklardaki adalar karakalem resimler gibi kabarmış, çimlerin inatçı yeşilliği daha da bir parlaklaşmış, mevsimlere teslim olmayan İstanbul gülleri boyunlarını dikmişlerdi.</p>
<p>Sahilde orta yaşlı birkaç adamla, kasıklarının hemen üstünden başlayıp dizkapaklarının altında biten daracık bir kapriyle bir bikini üstü giymiş sarışın genç bir kadın voleybol oynuyorlardı.</p>
<p>Adamların dikkatinin oyundan çok kadında olduğunu düşünüyordu insan.</p>
<p>Biraz ötede başka bir genç kadın denizin hemen kenarında hazırola geçip elini alnına götürerek bizim göremediğimiz bir şeyi selamlıyordu.</p>
<p>Çimenlerin üstüne açılır kapanır sandalyelerini yerleştirmiş iki sevgili kitap okuyorlardı.</p>
<p>Birkaç yeni yetme oğlanla onların biraz öteye havlusunu sermiş yaşlıca bir hanım denize giriyorlardı.</p>
<p>Hırpani kılıklı bir genç bir banka oturmuş peynir ekmekten oluşan öğlen yemeğini yiyordu.</p>
<p>Her yaştan insan, bazıları hızlı, bazıları yavaş, yürüyüş yapıyorlardı.</p>
<p>Kargalar midyeleri havadan taşların üstüne bırakarak kırıyor sonra bir pikeyle inip kırdıkları midyeleri yiyorlardı.</p>
<p>Kıyıya çekilmiş büyücek deniz motorları kış için elden geçiriliyordu.</p>
<p>Park görevlileri çimenlere dökülmüş kuru yaprakları topluyordu.</p>
<p>Sakin, huzurlu, alışılmamış derece sıcak bir kasım öğlesiydi.</p>
<p>Benim biraz sonra döneceğim gazetede göreceklerimle, bu sahilde gördüklerim birbirinden tümüyle farklıydı.</p>
<p>Vaktinin çoğunu kapalı odalarda geçiren insanlar için şaşırtıcı bir görüntüydü.</p>
<p>Bizim <b>“hayat”</b> diye gördüklerimizle, buradaki hayat birbirine hiç benzemiyordu.</p>
<p>Önce <b>“bunların hangisi gerçek hayat”</b> diye sordum kendime?</p>
<p>Sonra da kaçınılmaz olarak, insanların başına binlerce yıldır bela olan o korkunç ve basit soruya geldi sıra.</p>
<p>Hayat nedir?</p>
<p>Yaşadıkları hayatta mutlaka şikâyet edilecek bir eksiklik bulan insanların neredeyse ortaklaşa olarak inandıkları <b>“iyi bir hayat”</b> tarifi var.</p>
<p>Kendilerinin ulaşamadığı ama birilerinin mutlaka ulaştığına inandıkları ve sürekli aradıkları <b>“iyi”</b> bir hayat.</p>
<p>O <b>“iyi”</b> hayatta ulaşılması zor olan şeyler bulunuyor.</p>
<p>Para mesela.</p>
<p>İyi bir hayat sağlar mı para?</p>
<p>Dünyanın en zengin kadını daha birkaç yıl önce gencecik yaşında öldürmüştü kendini.</p>
<p>Güzellik mi?</p>
<p>Uyku ilaçlarını içip bu dünyadan ayrılan Marilyn Monroe’dan daha güzel biri bulunabilir mi?</p>
<p>Şöhret mi?</p>
<p>Psikiyatristlerin salonları <b>“ünlülerle”</b> dolu.</p>
<p>Kafamızda olan o <b>“hayata”</b> sahip olanların çoğunluğunun pek de memnun olmadığı anlaşılıyor.</p>
<p>Hayat nedir peki?</p>
<p>Bunun binlerce cevabı var herhalde, bu kadar çok cevabı varsa, aslında cevabı yok demektir.</p>
<p>Hayat sen ne görüyorsan odur, bence.</p>
<p>Sen kımıldadıkça, hayat da senle beraber kıpırdar, gördüklerin değiştikçe hayat da değişir.</p>
<p>Milyonlarca, milyarlarca hayattan tek bir hayat tarifi çıkartabilmek için binlerce yıl uğraştı insanlar, böyle bir tarif bulmayı başaramadılar.</p>
<p>Böyle bir tarif yok çünkü.</p>
<p>Bir banka oturdum.</p>
<p>Ayaklarımı uzattım.</p>
<p>Bir sigara yaktım.</p>
<p>Güneş ısıtıyordu, etraf çimen ve yosun kokuyordu, insanlar huzurluydu, deniz sakindi, bir kadın denize selam duruyordu, diğeri o denizde yüzüyordu, adamlar genç bir kadınla top oynuyordu.</p>
<p>Güneş batarken dağılacaklar, hepsi orada gördüğünden daha başka bir hayat görecekti.</p>
<p>Ben de birazdan başka bir hayata doğru yürüyecektim.</p>
<p>Birbirinden farklı bunca hayata sahip insanların tek bir benzerliği vardı.</p>
<p>Hepimiz yaşıyorduk.</p>
<p>Yaşamak iyiydi.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-hayat-nedir.htm), [web.archive.org (arşiv bağlantısı)](http://web.archive.org/web/20101118234823/http://www.taraf.com.tr:80/ahmet-altan/makale-hayat-nedir.htm)
