# Ciddiyet

*Ahmet Altan 09.12.2008*

<div class="yazi">Ben aslında bu ciddiyet denilen şeyden sıkılırım biraz. <br/>Yorulurum da. <br/>Benim bugüne kadarki tecrübelerime göre işini ciddiyetle yapan insanlar şakaya daha yatkın insanlardır. <br/>İşini ciddi bir şekilde yapmakla, ciddiyeti insanların tepesine düşen kalın bir kalas haline getirmek arasında “ciddi” bir fark vardır bence. <br/>Öylesine karışık bir dönemden geçiyoruz ki “tabular” bizi boğuyor. <br/>Soluk alamaz hale geliyoruz. <br/>Vatan, millet, Atatürk, din, ırk... <br/>Sıkılıyorum ben bazen bunlardan. <br/>Ne olur vatanımı sevmezsem? <br/>Niye milletimi seveyim? <br/>Atatürk’ün fikirlerinden hoşlanmıyorsam ne olacak? <br/>Dinsiz olma hakkımı niye kaptırayım? <br/>Irk sözünün eninde sonunda bir baskıya dönüşeceğini neden söyleyemeyeceğim? <br/>Ciddiyetten öleceğiz hep beraber. <br/>“Yoksa vatanını sevmiyor musun” sorusu sanki bir bazuka mermisi. <br/>Soruyu karnına yiyen iki büklüm devriliyor. <br/>Üstelik sadece vatanını sevmekle kalmayacaksın, bir de bunu “ciddiyetle” seveceksin. <br/>Kaşlar çatık, bakışlar keskin, göğüs ilerde, karın içerde, bir sopa gibi dik dur ve bağır. <br/>Vatanımı seviyorum. <br/>Sevdiğim hiçbir şeyi böyle her adalem ayrı ayrı kasılarak sevmedim ben. <br/>Şaka yapamadığım şeyi de sevmem zaten. <br/>Vatan hakkında şaka yapamazsam sevmem o vatanı. <br/>Bayrak hakkında şaka yapamıyorsam onu da sevmem. <br/>Din hakkında şaka yapamıyorsam dini sevmem. <br/>Türkler hakkında şaka yapamıyorsam Türkleri, Kürtler hakkında şaka yapamıyorsam Kürtleri sevmem. <br/>Atatürk hakkında şaka yapamıyorsam onu da sevmem. <br/>Ne oluyoruz Allah rızası için? <br/>Bu ne biçim sevmek? <br/>İnsan sevdiğiyle şakalaşır. <br/>Sevgisinin gerçekliğinden korkanlar saklanır ciddiyetin arkasına. <br/>Gerçekten sevenler rahat olur biraz. <br/>Güvenir kendisine. <br/>Einstein yetmiş yaşında niye dil çıkartarak resim çektirdi? <br/>Sıkıldı bence insanların ciddiyetinden. <br/>Kendi işini öylesine ciddiyetle ve mükemmel bir biçimde yapmıştı ki ayrıca “ciddi” görünmeye de hiç ihtiyacı yoktu. <br/>Her yerde vardır bu ciddiyet ve kural meraklıları. <br/>İkinci Dünya Savaşı sırasında General Montgomery’nin düşman komutanı General Rommel’le yemek yediği duyulduğunda İngiliz Parlamentosu’nun “ciddi” üyeleri ayaklanmıştı. <br/>Churchill çıkmıştı kürsüye. <br/>- Ben, demişti, Rommel için çok üzüldüm. Montgomery öyle cimridir ki zavallı Alman general aç kalkmıştır masadan. <br/>Konu kahkahalar arasında kapanmıştı. <br/>Birbirine saygı duyan iki büyük komutan da savaşmaya devam etmişler, Rommel’i yemeğe davet eden Montgomery onu savaş alanında mağlup etmişti. <br/>İşini ciddiyetle yapmıştı. <br/>Ayrıca bir ciddiyet görüntüsüne ihtiyacı yoktu. <br/>Bakın çevrenize. <br/>Çok sertse karşınızdaki, duruşu ve konuşuşu çok ciddiyse, tahammülsüzse, “sevdikleri” hakkında şaka yapamıyorsa, onun sevgisinden ve inancından kuşkuya düşebilirsiniz. <br/>Bir insanı, bir fikri, bir dini, bir kavmi severseniz ona yakın olursunuz ve yakınlığın en büyük göstergelerinden biridir şakalaşmak. <br/>Kasmayın bu kadar kendinizi. <br/>“Vatanıma, dinime, ırkıma laf söyletmem ben,” diye ayaklanmayın hemen. <br/>Gerçek müminler bir Bektaşi fıkrasına ağız dolusu güler, korkmaz gülmekten, niye korksun gerçekten inanıyor ve seviyorsa? <br/>Ben bunalıyorum bu kadar ciddiyetten. <br/>Ve kuşkulanıyorum. <br/>Niye bu kadar ciddisiniz? <br/>Boşverin olmayın. <br/>Bugün de sevmeyiverin vatanınızı. <br/>Bir gün de samimiyetle sitem ediverin tanrınıza, içtenlikle “yapma be Allahım” dediğinizde çok mu kızacak? <br/>Belki de istediği bu samimiyettir, nereden biliyorsunuz? <br/>Türklerin bin türlü tuhaflığı vardır, biz dalga geçmeyeceksek bunlarla kim geçecek? <br/>Futbol sahası büyüklüğünde bayraklar asmak size matrak gelmiyor mu? <br/>Kürtlük, neden Kürtler için şakası yapılamayacak bir kutsallığa dönüşsün? <br/>Nedir bu ciddiyet yahu? <br/>Sıkılmıyor musunuz bu kadar ciddiyetten? <br/>Hem ben size bir şey söyleyeyim, bu kadar ciddi durur, bu kadar kendinizi kasarsanız sonunda sıkılırsınız sevdiğinizden. <br/>Tanrı bile şakacıdır. <br/>Alıyor insanı rengârenk boyuyor, sarısı var, siyahı var, kırmızısı, beyazı var. <br/>Bir yeşili eksik. <br/>Şaka değil mi bu? <br/>Bugün bayram, Einstein gibi dilinizi çıkartın hayata. <br/>“İzafiyet teorisini” de bayramdan sonra keşfedersiniz.</div>
