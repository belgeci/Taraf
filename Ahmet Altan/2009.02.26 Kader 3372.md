# Kader

*Ahmet Altan 26.02.2009*

<div class="taraf_structure_2col_1zq">
<div class="margen_n">



 <p>Sabah çok erkenden uyandım. <br/>Çalışma odasına gittim. <br/>Perdeler yarıya kadar indirilmişti. <br/>Oda sıcaktı. <br/>Gri bir gökyüzü vardı dışarıda. <br/>Pencerelerde yağmur taneleri birikiyor sonra yavaşça aşağıya doğru süzülüyordu. <br/>Gökyüzünün grisinin yansıdığı pencerelerdeki damlalara bakarken odanın sessiz huzurunu da hissediyordum. <br/>Yağmurun usul damlalarıyla sanki daha da artan sükûnete kendimi bırakarak pencereden dışarı baktım <br/>O dakikalarda büyük bir ihtimalle Amsterdam uçağının yolcuları havaalanına varıyorlardı. <br/>Umutları vardı, kederleri vardı. <br/>Her biri ayrı bir yaşam hikâyesinin patikasından yürüyerek ortak bir kadere yaklaşıyorlardı. <br/>Biraz uykuluydular herhalde. <br/>Ben sabah gazetelerine bakarken onlar da kendi gazetelerini almış olmalıydılar. <br/>Bir ömrün belki de en korkunç bölümünü yaşıyorlardı. <br/>Kaderleri belirlenmişti ama onlar o kaderden habersizdiler. <br/>Kaderimizin belirlendiği anla, o kaderi öğrendiğimiz an arasındaki o saf “cehaletimiz” bana hep insanoğlunun en acıklı çaresizliği olarak gözükür. <br/>Onlar işlemlerini yaptırırlarken, kahvelerini içerken... <br/>Uçağa birileri yakıt koyuyordu herhalde. <br/>Bir iddiaya göre yakıt miktarı yetersizdi. <br/>Bu doğruysa, kaderleri yakıt depolarının başında belirlenmişti. <br/>Pilotlar da o sıralarda uçağa binmiş olmalılar. <br/>Kaptan pilot çok tecrübeliydi. <br/>O binlerce uçuşundan birine daha çıkarken telaşsızdı sanırım. <br/>Bir de genç bir pilot vardı “eğitim uçuşuna” çıkan. <br/>O heyecanını saklamaya uğraşıyordu. <br/>Belki mesleki şakalar yaptılar aralarında. <br/>Belki ailelerinden konuştular. <br/>Sonra yolcular uçağa bindiler. <br/>O koca uçak homurtularla havalandı. <br/>Ben çay içiyordum salonda. <br/>Gazeteleri okumaya başlamıştım. <br/>Aynı anda benimle aynı gazetenin aynı satırlarını okuyan yolcular da vardı belki uçakta.<br/>Aynı satırları okuyorduk. <br/>Başka başka şeyler düşünüyorduk. <br/>Başka başka kaderlerimiz vardı. <br/>Salonun geniş pencerelerine yağmur çarpıyordu. <br/>Onlar o sıralarda bulutların üstüne çıkıp yağmurdan kurtulmuşlardı. <br/>Her şey sakin, her şey sıradandı. <br/>Kader belirdiğinde heyecanlanırız hepimiz, belirlenmiş bir kadere, o kader anından haberdar olana kadar sakince gideriz. <br/>O “an” gelene kadar her şey sıradandır. <br/>Uçuş sırasında genç “eğitim pilotuna” uçağın denetimini verdiler mi bilmiyorum. <br/>Bir iddiaya göre iniş sırasında genç pilot uçağı yönetiyordu. <br/>Heyecanından, tecrübesizliğinden bir hata yaptı belki... <br/>Belki de hatayı yapan, usta pilotlardan biriydi... <br/>Belki de hata yoktu sadece yakıt aniden bitmişti... <br/>Belki de uçağın motoru kopuvermişti. <br/>Henüz bunların hiç birinin doğruluğundan emin değiliz. <br/>Ama bir şey oldu işte... <br/>Uçak aniden alçaldı... <br/>Pisti tutturamadıklarını gördü usta pilot. <br/>Önündeki lövyeye var gücüyle asılarak uçağın burnunu kaldırmaya çalıştı ama yere çok yakındılar. <br/>Burun havalandığında kuyruk yere çarptı. <br/>Ya da pisti tutturamayacaklarını anlayınca pilot en güvenli noktayı seçip oraya inmeye çabaladı. <br/>Ve yere çarparak indiler. <br/>Hangisi olursa olsun büyük bir gürültüyle parçalanan çeliğin sesini duydular, yere vurmanın sarsıntısını hissettiler. <br/>İlk anda ölenler oldu. <br/>Yaralananlar. <br/>Daha şanslı olanlar, iri beyaz bir nar gibi kabuğu çatlayıp açılan uçağın çatlaklarından çıktılar. <br/>Yerler çamurdu. <br/>Ben hâlâ gazetelerimi okuyordum. <br/>Bir sigara yakmıştım. <br/>Onların kaderinden haberim yoktu. <br/>Sonra uçağın düştüğünü duydum. <br/>Hepsi öldü sandım. <br/>Sonra yöneticiler birer birer açıklama yapıp müjdeyi verdi, “kimse ölmemişti”. <br/>Mucizeye sevindim. <br/>Sonra gerçeği öğrendim. <br/>Kader, uçak yolcuları arasından dokuzunu alıp götürmüştü. <br/>Seksene yakını yaralanmıştı. <br/>İki yerinden “kırılmış” bir uçak çamurların içinde duruyordu. <br/>Yağmur hâlâ yağıyordu. <br/>Gökyüzü griydi. <br/>O huzurlu sükûnet bitmiş, kader, hiç tanımadığım insanların sancılı acısını getirmişti.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4217.htm), [web.archive.org (arşiv bağlantısı)](http://web.archive.org/web/20090905091216/http://www.taraf.com.tr:80/makale/4217.htm)
