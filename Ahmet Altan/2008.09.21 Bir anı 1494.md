# Bir anı

*Ahmet Altan 21.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Işıklı bir gündü diye hatırlıyorum.</p><br/>
<p>Öğleye doğru Paşakapısı Cezaevi’ne vardık.</p><br/>
<p>Kim olduğunu hâlâ bilmediğim biri gizli bir kapıdan cezaevine soktu bizi.</p><br/>
<p>Koridorlardan geçip bir koğuşun kapısına geldik.</p><br/>
<p>Kısa saçlı, keskin tavırlı genç bir adam bizi devraldı.</p><br/>
<p>Başka bir odanın kapısına götürdü.</p><br/>
<p>O kapıdaki adama “geldiler komutanım” dedi.</p><br/>
<p>“Komutan” da kapıyı vurup açarak içerdeki birine aynı cümleyi söyledi.</p><br/>
<p>“Geldiler komutanım.”</p><br/>
<p>Beyaz saçlı bir adamın yanına girdik.</p><br/>
<p>Bizi ayağa kalkarak karşılayan “mahkûm”, 21 Mayıs ayaklanmasının liderlerindendi.</p><br/>
<p>Ben on yedi yaşındaydım sanırım.</p><i><br/>
</i><p>Akşam gazetesinde stajyer muhabir olarak çalışıyordum.</p><br/>
<p>Daha sonra çok hapishane ziyareti yapacağımı, babamı tel bir kafesin arkasında yaralı bir aslan gibi dururken göreceğimi bilmiyordum.</p><br/>
<p>Birçok şeyi bilmiyordum.</p><br/>
<p>Odadaki adamı sevmiştim.</p><br/>
<p>Sakin ve otoriter bir hali vardı.</p><br/>
<p>Arada bir odaya birileri giriyor, hazırolda durarak bir şeyler söylüyorlardı.</p><br/>
<p>Tam bir kışla düzeni ve disiplini görülüyordu.</p><br/>
<p>Aralarındaki ast üst ilişkisi aynen devam ediyordu.</p><br/>
<p>Hapishaneyi ve mahkûmiyeti reddeden bir tavırdı bu.</p><br/>
<p>Birkaç rütbelinin dışında mahkûmların çoğu Harbiye öğrencisi ya da genç teğmendi.</p><br/>
<p>Emekli Albay Talat Aydemir ve Süvari Binbaşı Fethi Gürcan önderliğinde ayaklanmışlardı.</p><br/>
<p>27 Mayıs darbesinden sonra iktidarın “sivillere” devredilmesine karşı çıkıyorlardı.</p><br/>
<p>Askerî yönetimin devamından yanaydılar.</p><br/>
<p>Önce 21-22 Şubat’ta denemişlerdi bunu.</p><br/>
<p>İsmet Paşa ayaklanmayı bastırmış, ayaklananları da affetmişti.</p><br/>
<p>Sonra 21 Mayıs’ta bir daha ayaklandılar.</p><br/>
<p>Ayaklanma gene bastırıldı ama bu kez Talat Aydemir’le Fethi Gürcan idam edildi.</p><br/>
<p>Harbiyeli çocuklarla genç teğmenlerin hepsi ordudan atıldı.</p><br/>
<p>Yıllarca hapiste yattılar.</p><br/>
<p>Bütün hayatları değişti.</p><br/>
<p>Ben o gün hapishaneye gittiğimde aslında ne kadar dramatik bir olaya tanıklık ettiğimi fark edememiştim, o çocuklarla yola çıkan yaşlıların isteklerinin haksızlığını da pek kavramış değildim.</p><br/>
<p>Ben, nedenlerine hiç de aldırmadan, onların yiğitliklerini beğenmiştim.</p><br/>
<p>Hapishanede bile teslim olmamalarını.</p><br/>
<p>Aslında bugün bile onlarla ilgili duygularım değişmiş değil.</p><br/>
<p>Sadece o duygularıma şefkat de eklendi, o kadar.</p><br/>
<p>Gençlik, hata yapabilme özgürlüğüdür.</p><br/>
<p>Daha tecrübeli olanların görevi, o hatanın gençlerin hayatlarına mal olacak kadar büyümesini engellemeye çalışmaktır.</p><br/>
<p>Onları, tümden hatasız bir hayata hapsetmeye uğraşmadan, yapılacak hataların denetlenebilir düzeylerde kalmasını sağlamaktır.</p><br/>
<p>Ama o olayda “yaşlılar” gençleri büyük bir hataya itmişlerdi.</p><br/>
<p>Hayatı sonsuz ve sınırsız sanan gençliğin ataklığını kendi “ihtirasları” için kullanmışlardı.</p><br/>
<p>O genç çocuklar, hayal ettiklerinden çok daha başka hayatlar yaşadılar.</p><br/>
<p>Çok bedel ödediler.</p><br/>
<p>Çok acı çektiler.</p><br/>
<p>Ama hapiste bile çok sağlam durdular.</p><br/>
<p>Belki hayatları boyunca “haklı” olduklarına inandılar, belki daha sonra “haksız” bir oyuna kurban gittiklerini fark ettiler.</p><br/>
<p>Bunu bilemiyorum.</p><br/>
<p>Ama “kızılması gerekenin” onlar olmadığını biliyorum.</p><br/>
<p>Aradan neredeyse kırk yıl geçti.</p><br/>
<p>Şimdi gene “genç teğmenler” sorgulanıyor.</p><br/>
<p>Harp Okulu öğrencilerinin işe karıştığı bildiriliyor.</p><br/>
<p>Öğrencilere Ergenekon’la ilgili kurslar verilmiş.</p><br/>
<p>Bu ülkede kim “karışık” bir iş planlasa gençleri kullanmaya çalışır zaten.</p><br/>
<p>Sağcı ya da solcu birçok genç bu hesaplara kurban gitti.</p><br/>
<p>Yaşlıların böyle vahşi kurtlar gibi gençleri parçalamaları insanı gerçekten öfkelendiriyor.</p><br/>
<p>Bu gençlere kimsenin sahip çıkmaması da öyle.</p><br/>
<p>Bunlar genç insanlar, heyecanlılar, hırslılar, vatanlarını seviyorlar, bir şeyler yapmak, kahraman olmak, birilerini kurtarmak istiyorlar.</p><br/>
<p>Vatanın nasıl kurtarılacağı konusunda çok derinliğine fikirleri yok.</p><br/>
<p>Niye “kurtarma” görevi kendilerine veriliyor, bunu sorgulamak da elbette akıllarına gelmiyor.</p><br/>
<p>Onlara öyle öğretilmiş.</p><br/>
<p>Öne atılıyorlar.</p><br/>
<p>Genç subayları, askerî öğrencileri, haksız ve anlamsız planların kurbanı olmaktan kurtarmak, onları çağın gereklerine göre eğitmek, disiplinli yetiştirmek Genelkurmay’a düşüyor.</p><br/>
<p>Darbe hazırlıkları yaptığı söylenen generallere “vefa” göstermekten daha büyük ve daha önemli bir görev bence.</p><br/>
<p>Kırk yıl sonra, yaşlı bir yazar gene aynı tür anılar mı yazsın?</p><br/>
<p>Hapishaneler mi olsun anılarda?</p><br/>
<p>Artık yetmez mi? </p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
