# Saldırı

*Ahmet Altan 12.04.2009*

<div class="taraf_structure_2col_1zq">
<div class="margen_n">



 <p>Sabahın o saatinde çalan telefonun ekranında Ergin Cinmen’in adını görünce, güne pek de hayırlı bir haberle başlamayacağımızı anladım. <br/><br/>Korktuğum gibi de oldu. <br/><br/>Ergin, “geceleyin <i>Kanal 7</i>’deki sohbet programından sonra Alperenler’in İstanbul il başkanının televizyonu basıp, programa katılan Rasim Ozan Kütahyalı’ya aniden saldırarak hastanelik ettiğini” söyledi. <br/><br/>Öfkeden ve üzüntüden kasıldığımı söylemeliyim. <br/><br/>İstanbul’un göbeğinde televizyon basıp adam dövmeye cüret edebiliyorlardı. <br/><br/>Üstelik de esrarengiz bir kazaya kurban giden ve ölmeden önce aralarında benim de bulunduğum bir grup yazarla buluşmak istediğini söyleyen BBP Başkanı Muhsin Yazıcıoğlu’nun partisinin yan örgütünden biri yapıyordu bunu. <br/><br/>Alperenler adının Hrant Dink cinayetinin arka planında nasıl belirmiş olduğunu hatırladım. <br/><br/>Bir de Şamil Tayyar’ın Neşe Düzel’le yaptığı sohbette söyledikleri aklıma geldi. <br/><br/>Yazıcıoğlu, Dink suikastında Alperenler’in adının dolaşmasından üzüldüğünü belirterek Tayyar’a, “bizim tarlayı daha önceden sürmüşler” demişti. <br/><br/>Anlaşılan, saldırgan “daha önceden sürülmüş tarlanın” mahsulüydü. <br/><br/>Hiç beklemediği bir yerde, hiç beklemediği bir anda saldırıya uğrayan Rasim’in sağlık durumunu araştırdım hemen. <br/><br/>Yüzünde bir iki bere vardı ama iyiydi. <br/><br/>Sonra saldırganın televizyon binasına nasıl elini kolunu sallayarak girip, daha sonra aynı rahatlıkla çıkıp gittiğini merak ettim. <br/><br/>Rasim’in katıldığı programın bir başka konuğu olan bir BBP’linin “şoförü” olduğunu söyleyerek içeri girmiş, saldırmış ve hiç kimse tarafından durdurulmadan binadan ayrılmıştı. <br/><br/>“Geçmiş olsun” demek için beni arayan Kanal 7’nin genel müdürü, saldırganı durdurmayan güvenlikçilerin işlerine son verildiğini söyledi. <br/><br/>BBP yöneticileri ise anlaşılmaz laflar etmişlerdi. <br/><br/>“Ortam duygusal, bizi de anlayın” demişlerdi. <br/><br/>Tam neyi anlayacağımızı kestiremedim doğrusu. <br/><br/>Ortam nasıl duygusaldı? <br/><br/>Ortam “duygusal” olunca BBP’li gençler etrafa saldırıp insanları dövüp öldürecekler miydi? <br/><br/>“Duygusallık” onlara saldırganlık özgürlüğü mü veriyordu? <br/><br/>Ortamı “duygusal” kılan liderlerinin ölümü ise, Yazıcıoğlu’nun “demokrat aydınlarla” görüşmek istemesinin onlarda daha “barışçı” duygular uyandırması gerekmiyordu? <br/><br/>Yoksa, çoktandır kulağımıza geldiği gibi “ortalığı karıştırmak” için Alperenler kullanılacaktı da, bunu engellemeye çalışan Yazıcıoğlu’nun ölmesi, kışkırtıcılara yolu mu açmıştı? <br/><br/>Bir siyasi parti olan BBP, bir saldırıyı nasıl bu kadar hafife alıyordu? <br/><br/>Yazarlara yapılan saldırıları çok “hoşgörülü” karşılayan BBP’li yöneticilerin şemsiyesi altında Alperenler daha neler yapacaktı, hangi “duygusal” saldırı planları daha vardı? <br/><br/>Kaç yazarı daha hedef seçeceklerdi “duygularını” belirtmek için? <br/><br/>Tabii en önemlisi, İstanbul’un göbeğinde televizyon basıp, yazarlara saldırmanın karşısında devlet ne yapacaktı? <br/><br/>Onlar da mı “hoşgörüyle” karşılayacaktı bunu? <br/><br/>Irak’ta olan İçişleri Bakanı’na haber gönderdim. <br/><br/>İstanbul Emniyet Müdürü Celalettin Cerrah’la da konuştum. <br/><br/>Cerrah, “böyle saldırılara izin vermeyeceklerini, saldırganı hemen yakalayıp adliyeye sevk edeceklerini” söyledi. <br/><br/>Ama ben bu yazıyı yazarken henüz saldırganın yakalandığına dair bir haber ulaşmamıştı bize. <br/><br/>Kütahyalı’ya saldıran adam birçok suçu birden işledi. <br/><br/>Eğer devlet bu suçlara gereken tepkiyi göstermezse bunun arkası gelir. <br/><br/>Yazarları döverler de, öldürürler de... <br/><br/>Hrant Dink’i unutmayın, katillerin gençler arasından seçildiğini, Alperenler teşkilatına gidip geldiklerini de unutmayın. <br/><br/>Bu işler böyle başlar. <br/><br/>Önce televizyon basarlar. <br/><br/>Döverler. <br/><br/>Ses çıkmazsa öldürürler. <br/><br/>Peki, biz ne yapacağız? <br/><br/>Devlet işleri ağırdan alırsa bu ülkenin gazetecileri, yazarları canlarını nasıl koruyacak? <br/><br/>Yakın dövüş kurslarına mı gidelim? <br/><br/>Gazetecilere silah mı dağıtalım? <br/><br/>Gündüzleri gazete çıkartıp, akşamları çatışmalara mı girelim? <br/><br/>Ne yapalım? <br/><br/>Devlet bize ne öneriyor? <br/><br/>Bakın, bu işler böyle başlar. <br/><br/>Başbakan’ı, İçişleri Bakanı’nı, Emniyet Teşkilatı’nı uyarıyorum, bu saldırgan gereken cezayı almazsa, bundan sonra bu ülkede gazetecilerin, yazarların başına geleceklerden, yaşanacak facialardan siz sorumlu olursunuz. <br/><br/>Bu saldırı karşısında gereken tepkiyi göstermeyip, “ortam duygusal” diye geçiştirmeye kalkışan BBP de bu işlerin sorumlularından biri haline gelir. <br/><br/>Siyasi Partiler Yasası’na göre de “suç işlemiş” olur. <br/><br/>Devletin yöneticileri ve İstanbul Emniyet Teşkilatı, bir adamın televizyon kanalı basıp yazarlara saldırma cüretini nereden aldığını bir iyi tartsın. <br/><br/>Buna cüret edebiliyorsa, bunun bedelini ödemeyeceğini düşünüyor demektir, devletin onu caydıracak bir gücü ve görüntüsü yok demektir. <br/><br/>Yok mu gerçekten? <br/><br/>Olup olmadığını hep birlikte göreceğiz. <br/><br/>Umarım göreceğimiz tablo, kan lekeleriyle kirlenmemiş bir tablo olur.</p>
<br/>
<br/>
<br/>



<br/>


<div id="taraf_not">
</div>

</div>


</div>
