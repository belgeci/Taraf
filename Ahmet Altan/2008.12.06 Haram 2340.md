# Haram

*Ahmet Altan 06.12.2008*

<div class="yazi">Dini siyasete karıştırmamak lazım derler. <br/>Bence dini sadece siyasete değil her şeye karıştırmak iyi olurdu. <br/>Din adına oy istemekten ya da din adına insanları öldürmekten söz etmiyorum, dini, “dünyevi bir iktidarın merdiveni yapmak” değil söylediğim. <br/>Her dinin bir adalet ve hakkaniyet anlayışı, bir helal ve haram ölçüsü var. <br/>Bunlar hayatın her yanında olsa iyi olurdu diyorum. <br/>Kendi başlarına sahip olamadıkları “ahlaka” belki Allah korkusuyla sahip olurlardı. <br/>Dünyadaki siyasetçilerin herhalde yüzde sekseni, doksanı tanrıya inanır. <br/>Bir de dünyaya bakın. <br/>İnançlı insanların yapacağı işler mi bunlar? <br/>Biliyor musunuz, ben bu dindar insanları anlayamıyorum. <br/>Allaha inanıyorlar. <br/>Onun gücüne inanıyorlar. <br/>Onun her şeyi gördüğüne inanıyorlar. <br/>Onun haktan, adaletten, dürüstlükten yana olduğuna inanıyorlar. <br/>Haram yerlerse “cehennemde yanacaklarına” inanıyorlar. <br/>Dürüst olurlarsa “cennete gideceklerine” inanıyorlar. <br/>Sonra da her türlü haksızlığın, haramın kapısını açıyorlar. <br/>Bunu anlamak mümkün mü? <br/>Ben inançlı biri değilim ama eğer inançlı olsaydım, “cehennem” cezasından korktuğumdan ya da “cennet” ödülüne göz diktiğimden değil, sırf “beni yaratanı utandırmamak, üzmemek için” dürüst olmaya çalışırdım. <br/>Bunların öyle kaygıları yokmuş gibi geliyor bazen bana. <br/>Benim anlayamadığım tuhaf bir inanma biçimleri var. <br/>Dindarların neyi nasıl yapacağını belirlemek ve yargılamak benim haddim de değil, hakkım da değil. <br/>Ama biri yüksek sesle ve kuvvetle “dindar olduğunu” söylüyorsa, bunu vurguluyorsa, hatta bunu benim gözümün içine sokuyorsa, o zaman benim onu “kendi inancı ve kendi ahlakıyla” değerlendirme hakkım doğar. <br/>Dindar biri, dürüstlükten uzaklaşırsa ona sorarım, “bu nasıl dindarlık” diye, “hem kendini, hem senin gibi dindarları, hem de seni yaratanı utandırıyorsun.” <br/>Bizim iktidar partimiz dindar insanlardan oluşuyor. <br/>Bunu biliyoruz. <br/>Cumhurbaşkanı da dindar. <br/>Bunu da biliyoruz. <br/>Siz böyle inançlı insanlardan “dürüst olmayan” bir davranış bekler misiniz? <br/>Beklememek lazım. <br/>Onların da dürüstlükten uzaklaşmaması lazım. <br/>Şimdi yeni bir İhale Yasası çıktı. <br/>Bu yasa, “dürüstçe” değil. <br/>Yolsuzluklara, şaibelere, haksızlıklara, adam kayırmalara açık bir yasa. <br/>Bu yasaya, çok insan karşı çıktı. <br/>Bu yasanın kusurları neredeyse teker teker anlatıldı. <br/>Bu yasanın çıkması halinde, devlet ihaleleriyle yapılan işlerde yolsuzluklar olabileceği, devlet binalarının çökebileceği söylendi. <br/>Peki, ne oldu? <br/>İktidar, bu yasayı kimseyi dinlemeden çıkardı. <br/>Cumhurbaşkanı’na döndük. <br/>Birçok insan bir ağızdan, “lütfen bunu imzalama, veto edip geri gönder” dedi. <br/>Ne oldu? <br/>Cumhurbaşkanı kimseyi dinlemedi ve yasayı onayladı. <br/>Şimdi bakın, politikanın binbir türlü oyunu, dengesi, ilişkisi vardır, onlara pek aklım ermez. <br/>Cumhurbaşkanı, iktidar partisiyle ilişkilerini bozmak istemiyordur, siyasetin müteahhitler tarafından finanse edilmesinin yararları olduğunu düşünüyordur falan... <br/>Ama bir de adalet, hakkaniyet, dürüstlük var. <br/>Haram var, helal var. <br/>Bu yasa, “harama” açık. <br/>Bu yasayla çok haram para yenir. <br/>Cumhurbaşkanı bu yasayı onayladığına, onun dürüstlüğünden, inancından kuşku etme hakkımız da olmadığına göre... <br/>Kendisine sormalıyız: <br/>“Siz bu yasayı niye onayladınız?” <br/>“Hiçbir soygun olmayacağına, hiçbir yolsuzluk yapılmayacağına kanaat mi getirdiniz?” <br/>“Bu yasanın kefili misiniz?” <br/>“Yarın bu yasa nedeniyle yapılan yolsuzluklara rastlarsak hesabını size soralım mı?” <br/>Cumhurbaşkanı bu sorulara cevap vermeli bence, bu yasayı niye onayladığını, bu yasayla yolsuzluk olmayacağına nasıl inandığını bize de açıklamalı. <br/>Karşı çıkanların madde madde dile getirdiği kuşkuları, madde madde çürütmeli. <br/>Böyle bir şey yapacak mı? <br/>Hayır. <br/>Başbakan böyle bir şey yaptı mı? <br/>Hayır. <br/>Hiçbir şey söylemeden yasayı çıkarttılar, onayladılar, yürürlüğe soktular. <br/>Öyle aldırmaz davranıyorlar, bu ülkedeki insanları öyle yok sayıyorlar ki benim gibi biri bile sonunda Allah’a sığınmak zorunda kalıyor. <br/>Onlara şöyle demek istiyorum: <br/>İnandığınız Allah her yaptığınızı görüyor, her düşündüğünüzü biliyor. <br/>Bizden kurtulmanız zor ama velev ki kurtulsanız bile... <br/>O’ndan kurtulamazsınız.</div>

Kaynak: [taraf.com.tr](http://www.taraf.com.tr:80/makale/2988.htm), [web.archive.org (arşiv bağlantısı)](http://web.archive.org/web/20100428042218/http://www.taraf.com.tr:80/makale/2988.htm)
