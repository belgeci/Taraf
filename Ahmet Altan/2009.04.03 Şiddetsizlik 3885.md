# Şiddetsizlik

*Ahmet Altan 03.04.2009*

<div class="taraf_structure_2col_1zq">
<div class="margen_n">



 <p>İnsanın “şiddeti” keşfetmesi hiç gerekmedi herhalde. <br/><br/>Doğal davranış biçimi olarak zaten içinde vardı. <br/><br/>Mağarasını ya da kadınını elinden almak için birisinin kafasına taşla vuran mağara adamından, atom bombası patlatarak yüz binlerce insanı öldüren toplumlara kadar “şiddet” varlığını hep aynı doğallıkla sürdürdü. <br/><br/>Şiddeti hiç aramadan kendi içimizde bulduk ama “şiddetsizliği” keşfetmemiz gerekti. <br/><br/>Onu bulmak ve hayata geçirmek için çok zorlandık. <br/><br/>Bugün adı Türkiye’de Kemal Kılıçdaroğlu nedeniyle yeniden popüler olan Gandi, “şiddetsizliğin” çok etkili bir mücadele biçimi olduğunu anlatabilmek için çok uğraştı. <br/><br/>Belki geleneklerinden belki de dinlerinden dolayı Hintlilerin uygulayabildikleri “şiddetsizlik” politikası bilebildiğim kadarıyla başka yerlerde pek gözükmedi. <br/><br/>Hintliler bile bir zaman sonra yeniden “şiddete” döndüler. <br/><br/>İngilizleri ülkelerinden çıkardıktan sonra dinlerine göre gruplara ayrılıp birbirlerini öldürdüler, birbirleriyle savaştılar. <br/><br/>Ve, daha da korkuncu, şiddetsizliği keşfeden Gandi “vurularak” öldürüldü. <br/><br/>İnsanoğlunun doğasında şiddetin varolması politikayı da çok etkiledi elbette. <br/><br/>Bugün dahi en gelişmiş toplumlarda “savaş ve şiddet” yanlısı çok sayıda insan var. <br/><br/>“Barış” ise hâlâ kendine kolayından taraftar bulamıyor. <br/><br/>Düşünün ki ikisi de eski asker olan Mısır devlet başkanıyla, İsrail başbakanı, barış istediklerinde kendi soydaşları tarafından öldürüldüler. <br/><br/>Aslında garip bir çelişki bu. <br/><br/>Savaşta sıradan insanlar ölüyor. <br/><br/>“Barış” dendiğinde ise genellikle kurbanlar yöneticiler oluyor. <br/><br/>Sanki kalabalıklar ölmeye ve öldürmeye akmaya çalışıyorlar, önlerine onları durduracak bir “lider” çıktığında onu da parçalıyorlar. <br/><br/>Belki de bu yüzden “savaşçı” lider bulmak çok kolay da, “barışçı” olacak kadar cesur bir lider bulmak çok zor. <br/><br/>Bugün Türkiye’de de “açıkça” barış isteyebilecek çok fazla lider yok. <br/><br/>Ne Türklerin arasında, ne Kürtlerin arasında. <br/><br/>“Barıştan” söz ettiğinizde iki taraftan da öylesine benzer sözler duyuyorsunuz ki… <br/><br/>“Bunca bedeli boşuna mı ödedik, bu kadar kan boşuna mı aktı” diyor insanlar. <br/><br/>“Dökülen kanın” karşılığını istiyorlar. <br/><br/>Ne gariptir ki “barış” dökülen kanların “karşılığı” olarak onlara yetmiyor. <br/><br/>Bunu anlamak o kadar da zor değil. <br/><br/>Savaşın ve şiddetin bir sınırı yok, ölmeyi ve öldürmeyi göze aldıktan sonra yürüyüp gidebiliyorsun ama “barış” insanın kendini, arzularını, taleplerini sınırlaması anlamına geliyor. <br/><br/>“Düşmanla” bir ortak noktada buluşmak anlamına geliyor. <br/><br/>Bir savaşta, iki taraf da “barış” için taviz vermeye yanaşmadığında, anlaşma masasında verilecek her tavizi “dökülen kanlara” ihanet olarak gördüğünde, o barışa ulaşmak da zorlaşıyor. <br/><br/>Türkiye, Güneydoğu’da yirmi beş yıldır süren bir savaşın bütün acılarını ve öfkelerini taşıyor ruhunda. <br/><br/>Türkler de Kürtler de ölen çocuklarının cenazelerini seyrettiler televizyonlarında. <br/><br/>Bunları unutmaları kolay değil. <br/><br/>Ama kaybettiğimiz çocuklarımızı unutamadığımız için “unutulmayacak” yeni cenazeler olmasını mı istemeliyiz? <br/><br/>Çocuklarımız ölüme yürüyecek kadar yiğit, biz ihtiyarlar çocuklarımızı ölüme gönderecek kadar kalpsiziz, bunu anladık, bunu gördük, bunu öğrendik. <br/><br/>Artık bunu değiştirmek gerekmiyor mu? <br/><br/>Ankara Büromuzun verdiği habere göre, DTP lideri Ahmet Türk, Obama’yla yapacağı görüşmede “PKK’nın silah bırakabileceğini” söyleyip, bunun şartlarının yerine getirilmesi için yardımcı olmasını isteyecekmiş. <br/><br/>Şartları belli. <br/><br/>“Kürtlere anayasal güvence” ve PKK’lılara af. <br/><br/>Bunlar olmayacak şeyler mi? <br/><br/>Bu iki isteğin de konuşulabileceğine ve bir formülünün bulunabileceğine inanıyorum doğrusu. <br/><br/>Şiddete yatkın bir toplumuz, bunu hepimiz biliyoruz, bizden şiddetsizliği keşfedecek bir lider kolay kolay çıkmaz. <br/><br/>Ama artık yıl 2009. <br/><br/>Amerika’nın başında “siyah” bir lider var. <br/><br/>Amerika’nın başına siyah bir başkanın geçmesi daha on yıl öncesine kadar sadece bir “fanteziydi”, bugün ise bir gerçek. <br/><br/>Olmaz denen çok şey oluyor artık. <br/><br/>Hayat, hepimizin sandığından daha süratli bir şekilde biçim değiştiriyor, bazen o kadar süratli yapıyor ki bunu, değiştiğini bile fark etmekte zorlanıyoruz. <br/><br/>Ama değişiyor işte. <br/><br/>Biz niye değişmeyelim? <br/><br/>Yakında bir Kürt konferansı toplanacak, anlaşılıyor ki artık Kürtlerin somut, net, açık önerileri bulunuyor. <br/><br/>Somut her öneri konuşulabilir. <br/><br/>Hele de konuşmak insanları ölümden kurtaracaksa ve bir toplumu barışa kavuşturacaksa… <br/><br/>Barış yapmak zor biliyorum ama barışın ödülü her zaman daha büyük. <br/><br/>Artık bizim için de “şiddetsizliği” keşfetmenin zamanı geldi. <br/><br/>Ve, bunu keşfedebilmemiz için hayat bize yardım ediyor. <br/><br/>Bence bunun kıymetini bilmeli.</p>
<br/>
<br/>
<br/>



<br/>


<div id="taraf_not">
</div>

</div>


</div>
