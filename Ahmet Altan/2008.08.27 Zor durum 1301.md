# Zor durum

*Ahmet Altan 27.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Herkes İran’la Amerika arasında çıkacak bir savaşta Türkiye’nin müttefiki ile komşusu arasında sıkışacağını ve zorlanacağını düşünüyordu.</p><br/>
<p>Ama bela yukardan patladı.</p><br/>
<p>Rusya, Batı’ya ciddi bir şekilde meydan okudu.</p><br/>
<p>Hem kendi adına hem de dünya adına çok ciddi bir risk aldı.</p><br/>
<p>Daha önce, Osetya bağımsızlığını ilan ettiğinde Gürcistan bir kumar oynamış ve askerlerini göndermişti.</p><br/>
<p>Rusların çok hızlı devreye girmesiyle Gürcistan oynadığı kumarı kaybetti.</p><br/>
<p>O sırada kendini “yaz rehavetine” kaptıran Batı da Gürcistan’a beklediği desteği vermekte geç kaldı.</p><br/>
<p>Rusya, bölgedeki gücünü dünyaya gösterdi ve kabul ettirdi.</p><br/>
<p>Ama anlaşılan bu Rusya’ya yetmedi.</p><br/>
<p>Şimdi Gürcistan’ın oynadığı bir kumarın benzerini Rusya oynuyor.</p><br/>
<p>Önceki gün Rus parlamentosunun Osetya’nın bağımsızlığını kabul etmesinden sonra dün de Rusya devlet başkanı, bu kararın Rus devletinin politikası olduğunu açıkladı.</p><br/>
<p>Artık o bölge fiilen Rusya’nın denetiminde.</p><br/>
<p>Uzmanları bu işi benden daha iyi bilirler ama benim görebildiğim kadarıyla, Rusya bu kararı verirken Batı’nın karşı hamle yapamayacağını hesapladı.</p><br/>
<p>Çünkü, Batı ancak çok sert tedbirlerle cevap verebilir Rusların bu kararına.</p><br/>
<p>O tedbirler ne olacak?</p><br/>
<p>Ve o tedbirler Rusya’nın kazancından daha mı büyük bir bedel ödetecek Rusya’ya?</p><br/>
<p>Bunlara cevap verebilmek için önce durumu net olarak görmek gerekiyor sanırım.</p><br/>
<p>Şu anda Rusya, büyük petrol rezervlerine ve Batı’ya uzanan petrol hattına sahip Kafkasya’nın tek hâkimi konumunda.</p><br/>
<p>Eğer Osetya’yı elinde tutabilirse sadece Kafkasya’nın hâkimi olmayacak, eski Sovyet topraklarının da egemeni haline gelecek.</p><br/>
<p>Çünkü Rus sınırındaki bütün ülkeler Rusya’nın hiçbir karşılık görmeden istediği hamleleri yapabildiğine inanarak, onun her istediğine “evet” diyecekler.</p><br/>
<p>Yeniden süper bir güç olacak.</p><br/>
<p>Batı, bu büyük gücü Rusya’nın eline teslim edebilir mi?</p><br/>
<p>Ederse büyük bir hâkimiyet alanıyla birlikte dünyadaki prestijini de kaybedecek.</p><br/>
<p>Batı karşıtı bütün güçler Rusya’nın etrafında toplanacak.</p><br/>
<p>İran, nükleer silah üretimi konusunda Batı’ya ve Amerika’ya meydan okurken, yanında “sağlam” bir müttefikinin de olabileceğini hissedecek.</p><br/>
<p>Rusya’yı desteklemesi halinde dünyanın dengelerini değiştirebileceğini gören Çin pazarlık gücünü çok artıracak.</p><br/>
<p>Rusya, İran, Çin gibi otoriter yönetimlerin bir ittifak etrafında kümelenmesi, demokrasiyi temel alan ve başını Batı’nın çektiği “globalizmin” yayılmasını da sekteye uğratacak.</p><br/>
<p>Zaten durgunluğa girmeye hazırlanan dünya ekonomisi yeni bir darbe daha yiyecek.</p><br/>
<p>Küçük ülkeler çok zorlanacak.</p><br/>
<p>Diktatörlüklerin sayısı artabilecek.</p><br/>
<p>Dünya, siyasi ve ekonomik bir “buzul çağına” girme tehlikesiyle karşılaşacak.</p><br/>
<p>Batı bunu göze alabilir mi?</p><br/>
<p>Göze alması zor.</p><br/>
<p>Çünkü zaten ekonomik olarak çok zorlanacağı bir döneme giren Batı, bir “buzul çağında” çok ciddi acılar yaşar, yeni bir “1929 kriziyle” karşılaşabilir.</p><br/>
<p>Bunun ihtimali bile Batı’yı titretmeye yeter.</p><br/>
<p>Peki, bu gelişmeleri nasıl durduracak?</p><br/>
<p>Hangi tedbirlerle?</p><br/>
<p>Diplomatik çıkışlar bu kadar büyük bir kırılma noktasında Rusya’yı durdurmaz.</p><br/>
<p>Ekonomik tedbirler?</p><br/>
<p>Şu anda Batı ekonomik açıdan çok güçlü değil.</p><br/>
<p>En azından Rusya’yı vazgeçirebilecek kadar güçlü değil.</p><br/>
<p>Rusya’yı sıkıştırırken kendisi de sıkışır.</p><br/>
<p>Sıkışık zamanlarda otoriter rejimler daha avantajlıdır çünkü ülkelerindeki toplumsal muhalefeti demokratik ülkelerden çok daha rahat susturup bastırabilirler.</p><br/>
<p>Bütün bunlara bakıldığında, benim görebildiğim kadarıyla, geriye bir tek ihtimal kalıyor.</p><br/>
<p>Askerî güç.</p><br/>
<p>Bu da kolay bir karar değil.</p><br/>
<p>Rusya, Batı’nın bu kararı alamayacağına güvenerek Osetya’nın bağımsızlığını kabul etti.</p><br/>
<p>Ve kumarını oynadı.</p><br/>
<p>Şimdi cevabını bekliyor.</p><br/>
<p>Batı’nın bir savaş açması bütün dünyayı sarsar.</p><br/>
<p>Ama savaştan kaçması da dünyayı sarsacak.</p><br/>
<p>Batı da bu noktada sıkışıyor.</p><br/>
<p>Herhalde hemen askerî bir harekâta geçmeyecek ama askerî bir harekâtı göze alabileceğini hissettirecek.</p><br/>
<p>Belki yanılıyorum ama tek imkân buymuş gibi geliyor bana.</p><br/>
<p>Rusya’nın restine restle karşılık vermek ve bunu derhal hissettirmek.</p><br/>
<p>Bunu nasıl yapacak?</p><br/>
<p>Önce diplomasiyi deneyecektir.</p><br/>
<p>Bunu göze aldığını anlatacaktır.</p><br/>
<p>Eğer Batı, diplomatik görüşmelerde, askerî harekat da dahil her şeyi göze alacağına Rusya’yı ikna edemezse bunu yapacağı hamlelerle kanıtlamak zorunda kalacak.</p><br/>
<p>Sanırım o zaman dünya denizlerinde bir hareketlilik başlayacak, Baltık’ta, Bering’te ve tabii kaçınılmaz olarak Karadeniz’de.</p><br/>
<p>Karadeniz’in kapısını biz tutuyoruz.</p><br/>
<p>O kapıdan bir gemi geçecekse ancak bizim iznimizle geçecek.</p><br/>
<p>Ne karar verirsek verelim birini kızdıracağız.</p><br/>
<p>Güçlü birini.</p><br/>
<p>Bu da bizim için önemli bir risk.</p><br/>
<p>Sonrasının ne olacağını bilmiyorum.</p><br/>
<p>Ama daha da fenası, sonrasının ne olacağını şu anda dünyada hiç kimsenin de bildiğini de sanmıyorum.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
