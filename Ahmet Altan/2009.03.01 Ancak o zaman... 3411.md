# Ancak o zaman...

*Ahmet Altan 01.03.2009*

<div class="taraf_structure_2col_1zq">
<div class="margen_n">



 <p>Solgun bir maviliğin içine incecik bir pembelik dalga dalga koyulaşarak yayılıyor. <br/>Tam tepede gümüşi bir hilal. <br/>Gecenin geldiğini hisseden deniz hafiften mora çalıyor. <br/>Minareleri ve kubbeleriyle şehrin zarif silueti lacivert ufkun koynuna uzanmış, zorlukla seçiliyor. <br/>Haydarpaşa’nın kara kahverengi taş binasına, lambaların turuncu ışıkları vuruyor, taba rengi bir harmaniyeye bürünüyor istasyonun kuleleri.<br/>İlkbahar akşamlarını hatırlatan bir neşve var havada. <br/>Çimen ve ağaç kokularına deniz ve yosun kokuları karışıyor, onlara bir mimoza kokusu ekleniyor. <br/>Köşebaşlarında çingene çiçekçiler. <br/>Sümbüller, menekşeler, şebboylar... <br/>İskeleye beyaz vapurlar gelip gelip gidiyor. <br/>Sadece şu anı yaşayabilme, bu kokuları hissedebilme, bu şehri seyredebilme talihine erişmiş olmak bile insanı mutlu kılabilir. <br/>Bir mutluluğun kıyısında duruyoruz. <br/>Ama sadece kıyısında... <br/>Bu olağanüstü renkler, kokular, çizgiler diyarı hiçbir zaman huzuru bulamıyor. <br/>Bütün bunları ezen bir karanlık var çünkü üstümüzde. <br/>Bir türlü dağılmayan, koyu bir karanlık. <br/>Bu ülkede insanca yaşamamıza izin vermeyen bir karanlık. <br/>İnançlarımızda, fikirlerimizde, duygularımızda, yaşantımızda özgür ve rahat olmamıza olanak tanımayan bir karanlık. <br/>Ne yazık ki bu ülkenin ordusu askerlikten ziyade siyasete yakın. <br/>Generallerimiz sanki birer politikacı. <br/>Ülkeyi yönetmek istiyorlar. <br/>Ve, bunu silahlarına dayanarak yapma peşindeler. <br/>Onlara verilmemiş bir hakkı silahla almaya çalışıyorlar. <br/>Hangi sınırda duracaklarını hiç bilmiyorlar. <br/>Hepimizin hayatını gözetliyorlar. <br/>Hepimizin hayatını belirlemeye uğraşıyorlar. <br/>Bizim bugünkü manşetimizde okuyacaksınız, Eskişehir’de izlemedikleri, fişlemedikleri adam kalmamış. <br/>Anaokullarını bile fişlemişler. <br/>Matbaacıları, eczacıları, kursları, okulları, dernekleri fişlemişler. <br/>Bir kısmını “dinci”, “Fethullahçı” diye izlemişler... <br/>Bir kısmını “bölücü” diye... <br/>Bir kısmını “solcu” diye... <br/>Hiç kimse kurtulamamış onlardan anlayacağınız. <br/>Çünkü hepimizden kuşkulanıyorlar. <br/>Dindarlarımızdan, Kürtlerimizden, solcularımızdan, Alevilerimizden, demokratlarımızdan... <br/>Asker üniforması giymeyen herkesten... <br/>Bu ülkenin insanları, onlara göre “düşman”. <br/>Niye düşman görüyorlar? <br/>Niye bütün insanlardan kuşkulanıyorlar? <br/>Niye herkese karşılar? <br/>Niye üstlerine vazife olmayan her şeye karışmaya çalışıyorlar? <br/>Çünkü halkın egemenliği ile ordunun egemenliği çatışıyor. <br/>Eğer, toplum içinde bölük bölük ayrılmış bütün bu değişik inançtan, değişik fikirden, değişik ırktan insanlar biraraya gelip, “bizim işlerimize karışmayın, gidin kendi işinize bakın” dese ordunun iktidarı bitecek. <br/>Bunu dedirtmemeye uğraşıyorlar. <br/>Ve, en tuhafı “baskı altına” aldıkları bütün grupların içinden destek de buluyorlar. <br/>Çünkü en başarılı oldukları konu, bütün grupları birbirlerine karşı kışkırtabilmeleri. <br/>Medyanın desteğiyle, her grubu diğerinden “kuşkulanacak” hale getiriyorlar. <br/>Bu kuşkunun sürmesi için de ellerinden geleni yapıyorlar. <br/>Bu fişlemelerin, gözetlemelerin, izlemelerin amacı bu. <br/>İzledikleri, fişledikleri insanların tümüne bakarsanız, bu insanların birarada “halk” olduğunu göreceksiniz. <br/>Hem “kuşkuları” o kadar fazla ki “kendilerinden” olan Atatürkçüleri bile fişleme listelerine almışlar. <br/>Sürekli olarak kendi “halklarının” peşindeler. <br/>Halkıyla böylesine ayrılmış, iki ayrı kutba sürüklenmiş bir ordu sanırım yeryüzünde az bulunur. <br/>Halkın gücü arttıkça ordunun “siyasi” gücü azalıyor. <br/>Onun için ikide bir darbe hazırlıkları yapıyorlar, muhtıralar veriyorlar, yargıdan yandaş bulmaya uğraşıyorlar. <br/>Orduyu siyasetten çıkarmadan bu ülke huzur bulamaz. <br/>Buna samimiyetle inanıyorum. <br/>Bu ülke için “Avrupa Birliği üyeliğinin” çok önemli olduğuna inanmamın nedeni de bu. <br/>Ancak öyle bir birliğin üyesi olmak, o birliğin kurallarını, hukukunu, demokrasisini burada uygulamak bizi bu “sultadan”, ağır baskıdan, kendi ordumuz tarafından fişlenmekten kurtaracak. <br/>O zaman, şu bizi saran olağanüstü renklerin, kokuların, çizgilerin tadını çıkartabileceğiz. <br/>O zaman, bizi çevreleyen bu mutluluğun içine adım atabileceğiz. <br/>O zaman, hayattan, duygulardan bahsedebileceğiz. <br/>O zaman, huzuru hissedeceğiz ve kendi kişisel kederlerimize, acılarımıza, neşelerimize, aşklarımıza geniş bir yer açabileceğiz.</p>
<br/>
<br/>
<br/>



<br/>


<div id="taraf_not">
</div>

</div>


</div>
