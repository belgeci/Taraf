# Mantık

*Ahmet Altan 01.09.2010*

<div class="yazi"><p>Doğrusu ben anlamakta biraz zorlanıyorum.</p>
<p>Bu anayasa değişikliğine “hayır” diyenler, niye “hayır” dediklerini değiştirilen maddeler üzerinden anlatmıyorlar.</p>
<p>Kimse kalkıp “şu madde halkın çıkarına aykırıdır” demiyor.</p>
<p>Bu değişikliklerin hepsi bu ülkede yaşayan herkesin çıkarına olan, demokrasiye ve hukuka uygun değişiklikler.</p>
<p>Avrupa Birliği ülkelerindeki uygulamalar buraya taşınıyor.</p>
<p>Hukuk sistemimiz, “küçük bir zümrenin” denetiminden kurtarılıyor.</p>
<p>Bu değişiklikler gerçekleşirse bundan sonra bir Genelkurmay </p>
<p>Başkanı, Hâkimler ve Savcılar Yüksek Kurulu’na emir verip savcıları işinden attıramayacak.</p>
<p>Bu baskıcı sistemin en önemli kilitlerinden biri çözülecek. </p>
<p>Benim için bu bile büyük ve önemli bir değişim Türkiye için.</p>
<p>Peki, “hayır” diyenler niye “hayır” diyor?</p>
<p>Onlar, “bu değişiklikler demokrasiye aykırı” demiyor, onlar “bu değişiklikler AKP’nin işine yarar” diyor.</p>
<p>Benim kavrayamadığım “nokta” da burası.</p>
<p>Demokratikleşme niye sadece AKP’nin işine yarıyor?</p>
<p>Niye başka hiçbir partinin işine yaramıyor?</p>
<p>AKP’nin dışındaki partilerin ve bu partilerin temsil ettiği insanların “demokratikleşmeden” hiçbir çıkarı yok mu?</p>
<p>Daha da vahim soru şu:</p>
<p>Eğer zihnimizde “AKP ile demokratikleşme” arasında böyle kuvvetli bir ilişki kuruyorsak, bu ülkede AKP diye bir parti olduğu sürece her demokratikleşme adımını ret mi edeceğiz?</p>
<p>Demokratik her adıma “hayır” mı diyeceğiz?</p>
<p>Demokratikleşmek için AKP denen partinin yok olmasını mı bekleyeceğiz?</p>
<p>AKP yok olsa ona benzer başka bir parti kurulacak.<br/>Ne yapacağız peki?</p>
<p>Şimdi izninizle tane tane sorarak durumu anlamaya uğraşalım.<br/>Bu ülkede seçimler düzenli olarak yapılıyor mu?</p>
<p>Yapılıyor.</p>
<p>On ay sonra gene seçim var mı?</p>
<p>Var.</p>
<p>Bu ülkede altmıştan fazla siyasi parti varlığını sürdürüyor mu?</p>
<p>Sürdürüyor.</p>
<p>Altmıştan fazla partinin yarıştığı, seçimlerin düzenli yapıldığı bir ülkede “demokratikleşme” neden sadece bir tek partinin işine yarıyor?</p>
<p>Diğer partilerin varlıklarını “demokrasi” içinde sürdürüp, demokrasi içinde “iktidara” gelemeyeceğine mi inanıyoruz?</p>
<p>“Demokrasi olursa hep AKP kazanır, onun için demokratikleşmeye izin vermeyelim” mi diyoruz?</p>
<p>Bu mu söylediğimiz?</p>
<p>“AKP iktidara gelir” demek, “halk AKP’yi seçer” demek.</p>
<p>Öyle değil mi?</p>
<p>Biz halkın seçiminden hoşlanmadığımız için, halkın seçeceği partiyi “baskı altına” alacak “demokrasi dışı” bir düzenin devamını mı arzuluyoruz?</p>
<p>Asıl derdimiz AKP değil de, AKP’yi seçen “kitle” mi?</p>
<p>Biz, halkın çoğunluğunun eğilimlerinden mi hoşlanmıyoruz?</p>
<p>Aslında biz AKP’ye değil de, onu seçen kitlelere karşı bir baskı mekanizması mı sürdürmekten yanayız?</p>
<p>Biz, orduyu ve yargıyı yanımıza alıp, çoğunluğa karşı bir “azınlık sultası” mı devam ettirmek istiyoruz?</p>
<p>Onun için mi “demokratikleşme” adımlarını reddediyoruz?</p>
<p>Seksen yıldır bu azınlık sultası sürüyor, bu “sulta” AKP kurulmadan önce de vardı, ne işe yaradı bu sulta?</p>
<p>Çok mu özgür, çok mu mutlu, çok mu zengin olduk?</p>
<p>Bu “azınlık sultası” sürerse çok mu mutlu olacağız?</p>
<p>Devletin içindeki çetelerin varlığıyla kaos yaratıp halkı hep korku içinde yaşatmaktan nasıl bir çıkar sağladık ki bu “düzen” devam etsin istiyoruz?</p>
<p>Benim görebildiğim kadarıyla “hayır” diyenler AKP’den değil, düpedüz halktan korkuyorlar, halkın iradesi siyasete yansımasın istiyorlar.</p>
<p>Öyle olmasa, on ay sonra seçime gidilecek bir ülkede, AKP “bin yıl iktidarda kalacak” gibi konuşmazlar.</p>
<p>Onlar AKP’nin değil, “halkın iktidarından” korkuyorlar.</p>
<p>Korkunun ecele faydası yok.</p>
<p>Bu halk bazen AKP’yi, bazen başka bir partiyi seçecek, hangi partinin iktidara geleceği hiç önemli değil, önemli olan, halk artık o “azınlık sultasına” köle olmayacak.</p>
<p>Hukuka uygun, demokrat bir ülke kurulacak burada.<br/>Ve, halkı bir daha kimse korkutup, aşağılayamayacak.</p>
<p>ahmetaltan111@gmail.com <br/></p></div>

Kaynak: [taraf.com.tr](http://www.taraf.com.tr:80/ahmet-altan/makale-mantik.htm), [web.archive.org (arşiv bağlantısı)](http://web.archive.org/web/20100903121748/http://www.taraf.com.tr:80/ahmet-altan/makale-mantik.htm)
