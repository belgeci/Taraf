# Cuntayı açıklama vakti ne vakittir

*Ahmet Altan 27.10.2009*

<div class="taraf_structure_2col_1zq">
<div class="margen_n">



 <p>Ne zaman ordunun içinde hukuksuz işler döndüğünü ortaya koyan bir belge yayınlansa, televizyonlarda ve gazetelerde aynı laflara rastlıyoruz. <br/><br/>“Bu belge niçin şimdi ortaya çıktı?” <br/><br/>En çok belgelerin ortaya çıkmasının “zamanlamasıyla” ilgililer. <br/><br/>Doğrusu ya çok merak ediyorum, ordunun içindeki cuntaların ve darbe hazırlıklarının ortaya çıkmasının “en uygun”, “en doğru” zamanı ne zamandır? <br/><br/>Ne zaman Türk basını bu haberleri ciddiye alabilmek için “müsait” olabilir acaba? <br/><br/>Bu basın, neredeyse ordunun “mütemmim cüzü” haline gelmiş, ordunun darbe hazırlığı yapması, içinde cuntalar barındırması onların hiç ilgisini çekmiyor. <br/><br/>“Bir ordunun içinde bu cuntaları kim kuruyor, kim darbe belgeleri hazırlanması için emir veriyor” diye soran pek yok. Sanki darbe yapmak, cunta kurmak dünyanın en doğal işi. <br/><br/>Onlara göre tuhaf olan bunların belgelenip gazetelerde yazılması. <br/><br/>Bizim ordu disiplinden tamamen kopmuş. <br/><br/>Kendini “her türlü hukuksuz eylemi yapma hakkına sahip” sanıyor. <br/><br/>Üstelik yaptığı hukuksuzluğu saklayacak, bu hukuksuzluğu örtecek bir “askerî yargı” da var elinde. <br/><br/>Şu bizim haziranda yayımladığımız darbe belgesiyle ilgili “askerî yargının” yaptıklarına bakmak yeter zaten “askerî yargı” denen tuhaflığın nasıl işlediğini anlamaya. <br/><br/>Bu darbe planının altında imzası bulunan Albay Çiçek, askerî savcılıkta “sahte imza” attı. <br/><br/>Bu, askerî savcılığın hiç ilgisini çekmedi. <br/><br/>Bir soruşturma sırasında atılan sahte imza dikkat çekmez mi? <br/><br/>Askerî savcılık, bu olayda soruşturulması gereken bir yan da görmedi. <br/><br/>“Bu olay” dediğim bir darbe hazırlığı. <br/><br/>Darbe hazırlığıyla ve bunun belgesiyle ilgilenmeyen, bunun üstünü örten bir mekanizmaya “yargı” adını verebilir misiniz? <br/><br/>Ordunun bir disipline girmesi için öncelikle “askerî yargı” denen saçmalığın ortadan kaldırılması, gerçek bir yargının orduyu denetleyebilmesi gerekiyor. <br/><br/>Eğer ordu yargının ciddi gözetimi altında olsaydı, Genelkurmay Başkanı o kadar pervasız bir şekilde kameraların önüne geçip, onu bunu suçlayarak, bu belgeye “kâğıt parçası” diyebilir miydi? <br/><br/>O “kâğıt parçasını” hazırlayan, “yargı” tarafından soruşturulmaz mıydı? <br/><br/>“Subay” olduğunu söyleyen biri, bu “belgenin” orijinalini Ergenekon savcılarına gönderip, bu belgenin nasıl hazırlandığını, kimlerin emir verdiğini anlatan bir de mektup yazdı. <br/><br/>Ordu içinde, kendisinin de bir vakitler üyesi olduğu bir “cunta” bulunduğunu söylüyor. <br/><br/>Cunta üyeleri arasında saydığı isimler öyle sıradan isimler değil. <br/><br/>Ağustos ayında emekli olan Birinci Ordu Komutanı ile halen bu ordunun başında bulunan komutanın “bu cuntanın” içinde olduğunu ileri sürüyor. <br/><br/>Böylesine üst düzeyde orgenerallerin, korgenerallerin üyesi bulunduğu bir cuntanın neler yapabileceğini düşünün. <br/><br/>Ayrıca şunu da düşünün... <br/><br/>Bu darbe belgesi bir Ergenekon sanığının ofisinde ele geçirildi. <br/><br/>Bu cunta ile Ergenekon çetesi arasında bağlantı olup olmadığı, yargının ve medyanın ilgisini çekmez mi? <br/><br/>Eğer bu cuntanın Ergenekon ile bağlantısı varsa Türkiye’nin nasıl bir tehlikenin kenarına gelmiş olduğunu düşünüp ürpermez misiniz? <br/><br/>Ergenekon davasının bir ve iki numaralı sanığı olan iki emekli orgeneral hapisteyken, onları ziyarete Genelkurmay’ın emriyle bir generalin gittiğini hatırlamanız kuşkularınızı kuvvetlendirmez mi? <br/><br/>Darbe belgesinin orijinalini savcıya gönderen “subay”, Genelkurmay’da “hukuk dışı” olduğu için imha edilen kırk çuval belgeyi yakan askerlerin listesini de göndermiş. <br/><br/>Bu erlerden biri terhis olmuş, o er “belgeleri biz imha ettik” diye itiraf etmiş. <br/><br/>Genelkurmay ise diğer erlerin Ergenekon savcısına ifade vermesini engellemeye çalışıyor. <br/><br/>Bir Genelkurmay Başkanlığı’nda “düşmanın” eline geçmemesi gereken belgelerin olması normaldir. <br/><br/>Ama bir Genelkurmay’da “yargının” eline geçmesinden korkulan belge olmaz. <br/><br/>Böyle bir korku, o Genelkurmay’ın hukuk dışı işler yaptığını gösterir. <br/><br/>Bizim ordunun her yanından “hukuksuzluk” fışkırıyor. <br/><br/>Bugün, ihbar mektubunun ekleri arasında yer alan ve Genelkurmay Başkanı’nın emriyle hazırlanan bir belge de var. <br/><br/>Okuyunca şaşacaksınız. <br/><br/>Sanki bir ordunun değil de bir “siyasi” partinin “iktidarı ele geçirme” planı. <br/><br/>Türkiye’nin yolunun açılması, gelişmesi ve çağdaşlaşması için ordunun siyasetten çekilmesi, askerlerin hukuk tarafından denetlenebilmesi gerekiyor. <br/><br/>Aksi takdirde, “aşiret” olmaktan “devlet” olmaya geçemeyeceğiz. <br/><br/>Kendisini “devlet” sanan ordunun bizzat kendisi bu ülkede ciddi bir “devlet” kurulmasına engel oluyor. <br/><br/>Artık orduyu siyasetten çıkartıp doğru dürüst bir devlet kuralım. <br/><br/>Devletsiz bir ordu sürekli suç işler çünkü. <br/><br/>Artık bu kadar suç yeter.</p>
<br/>
<br/>
<br/>



<br/>


<div id="taraf_not">
</div>

</div>


</div>
