# Yargı kendine baksın...

*Ahmet Altan 24.03.2010*

<div class="yazi"><p>Yüksek yargı, anayasa değişikliği konusunda arka arkaya açıklamalar yapıyor.</p>
<p>Hepsi de siyasi açıklamalar.</p>
<p>Sanırsınız ki karşımızda bir siyasetçiler grubu var.</p>
<p>CHP lideri Deniz Baykal’la aynı paralelde konuşuyorlar, bu anayasa değişiklikleri olursa “yargı bağımsızlığını” kaybedecekmiş.</p>
<p>Yargı “bağımsız” olsa belki ne dediklerine kulak veririz ama yargının bağımsızlığı pek gerçekmiş gibi gözükmüyor.</p>
<p>CHP’nin ve yüksek yargının asıl korumak istedikleri kurum, yargıçlarla savcıların atamalarını düzenleyen HSYK.</p>
<p>Bu kurumun yapısını “muhafaza” etmek istiyorlar.</p>
<p>Niye bu kadar şiddetle bu kurumu koruyorlar?</p>
<p>Bu kurum, Şemdinli’de “iyi çocukların” düzenlediği suikastla ilgili iddianameyi yazan “savcıyı” meslekten men etti.</p>
<p>“Bağımsız” bir şekilde mi verdi bu kararı?</p>
<p>Hayır.</p>
<p>Bize ikide bir “yüz milyarlık” tazminat davaları açan HSYK, istediği kadar dava açsın, “bağımsızlığı” konusundaki şaibeyi ortadan kaldıramaz.</p>
<p>Çünkü eski Genelkurmay Başkanı Orgeneral Yaşar Büyükanıt, 32. Gün programında “savcının atılması için emri kendisinin verdiğini” açıkladı.</p>
<p>Genelkurmay Başkanı’ndan emir alan bir yargı kurumu olur mu?</p>
<p>CHP de, yüksek yargı da, HSYK’nın “bağımsızlığını” değil, bizzat Büyükanıt’ın itiraf ettiği “askere bağımlılığını” korumak istiyorlar.</p>
<p>Askerle elele verip “halkın iradesini” geriletmek, siyaseti kendi denetimleri altına almak peşindeler.</p>
<p>Seksen yıllık “egemenliği” sürdürmek asıl amaçları.</p>
<p>Eğer yüksek yargı, “bağımsızlığına” meraklı olsaydı Genelkurmay Başkanı’nın emriyle iş yapmaz, 28 Şubat’ta karargâha koşturmaz, 27 Nisan muhtırası karşısında sessiz kalmazdı.</p>
<p>Onların korkusu “halkın” yönetime ağırlığını koyması.</p>
<p>Bunu önlemek istiyorlar.</p>
<p>Medya da AKP’ye akıl veriyor “anayasayı mutabakatla değiştir” diye, ne mutabakatı, kiminle mutabakat?</p>
<p>Askerî düzenin devamını isteyen “tutucu” CHP’yle, Genelkurmay Başkanı’ndan emir alan yüksek yargıyla mı mutabakat yapılacak?</p>
<p>Anayasayı değiştirmek için “367” kararına imza atmış, defalarca anayasayı çiğnemiş Anayasa Mahkemesi’ne mi danışılacak?</p>
<p>CHP’ye, MHP’ye, yüksek yargıya, onları destekleyen “düzen gazetelerine ve televizyonlarına” bakın, “özgürlüklerin daha genişletilmesi için” bir tek eleştirileri var mı?</p>
<p>“YÖK’ü niye kaldırmıyorsun” diye soruyorlar mı, “siyasi partiler kanunu niye yerinde duruyor” diyorlar mı?</p>
<p>Demiyorlar, demezler.</p>
<p>Onlar her türlü değişimi durdurmak istiyorlar sadece.</p>
<p>Yüksek yargı ise kendi işini gücünü bırakmış boğazına kadar siyasete batmış.</p>
<p>Bunun neticesinde de hukuk sistemi iflas etmiş.</p>
<p>Bizim gazetenin tepesinde koskoca bir haber var bugün.</p>
<p>Yüksek yargının gerçekten “yargıyla” bir ilişkisi olsa bu tür hukuk skandallarını önlemeye çalışır ama onların umurunda bile değil.</p>
<p>Diyarbakır’daki bir gösteride pankart açılmış.</p>
<p>Pankartı tutan iki kişiyi mahkemeye vermişler.</p>
<p>İkisi de Diyarbakır Adliyesi’nde ama ayrı ayrı ağır ceza mahkemelerinde yargılanmışlar.</p>
<p>Sonuç?</p>
<p>Pankartın sol ucunu tutana altı yıl hapis, sağ ucunu tutana beraat.</p>
<p>Buna hukuk mu diyeceğiz şimdi, adalet mi diyeceğiz, bağımsız, tarafsız, yüce yargı mı diyeceğiz?</p>
<p>Böyle bir yargı olabilir mi?</p>
<p>Yüksek yargının her şeyden önce dönüp kendi bünyesindeki bu tuhaflıklara bakması, bunları çözmesi gerekir ama böyle konularda ağızlarını bile açmıyorlar.</p>
<p>“Yargının bağımsızlığını” koruduğunu söyleyen CHP bununla ilgileniyor mu, HSYK’nın Genelkurmay Başkanı’ndan emir almasına karşı çıkıyor mu?</p>
<p>Hayır.</p>
<p>Bunların derdi ne adalet, ne hukuk, ne özgürlük, ne Türkiye, bunların derdi eski usul “azınlık sultasının” devamı.</p>
<p>Bunlarla mutabakat falan olmaz, boşverin siz bunları.</p>
<p>Bu düzen değişecek, bu hukuk sistemi düzelecek, ordu ve yargı siyasetten çıkacak.</p>
<p>Bugün değilse yarın.</p>
<p>Ama mutlaka bu ülke hukuka, adalete, özgürlüğe kavuşacak ve bunu da “gericilerle” mutabakata vararak değil, halkla bütünleşerek yapacak.</p></div>

Kaynak: [taraf.com.tr](http://www.taraf.com.tr:80/makale/10587.htm), [web.archive.org (arşiv bağlantısı)](http://web.archive.org/web/20100327065802/http://www.taraf.com.tr:80/makale/10587.htm)
