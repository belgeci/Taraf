# Dindarlar

*Ahmet Altan 17.05.2009*

<div class="taraf_structure_2col_1zq">
<div class="margen_n">



 <p>Ben, bu ülkenin kaderini belirlemekte dindarların rolünün çok önemli olduğuna inanıyorum. <br/><br/>Onların tercihleri Türkiye’nin de rotasını çizecek. <br/><br/>Ne yazık ki dindarların kesinkes belli tercihleri yok. <br/><br/>Dahası, onların neyi tercih edeceğini bize söyleyebilecek belirli “ölçüleri” de yok. <br/><br/>Bu beni çok şaşırtıyor aslında. <br/><br/>Çünkü dindarların, “ahlakla, hakkaniyetle, adaletle” ilgili çok kesin ilkelere sahip olmaları gerektiğini düşünüyorum. <br/><br/>Ama her zaman öyle olmuyor. <br/><br/>Bakın, 28 Şubat, dindarları hedef aldı ve onları çok hırpaladı. <br/><br/>Buna haklı olarak kızdılar. <br/><br/>“Devlet” denilen örgüt, kendi vatandaşlarının önemli bir kısmını “kuşkulu” sayıp onların haklarını gasp ediyordu. <br/><br/>Bugün iktidarda “dindarlığı” kuvvetli bir parti var. <br/><br/>AKP, dindarları önemli ölçüde temsil ediyor. <br/><br/>Peki, dindarlığını göstermekten memnun olan bu parti, hakkaniyetli, adaletli, vicdanlı davranıyor mu? <br/><br/>28 Şubat darbesini yiyen insanlar, başkalarının hakkına sahip çıkıyor mu? <br/><br/>Adı lazım değil, AKP’li bir Meclis Başkanı var. <br/><br/>Çok haksız yere, yasaları dibine kadar zorlayarak “savcılığa ifadeye” çağrılan DTP’li milletvekilleri için ne dedi bu “dindar partinin” Meclis Başkanı? <br/><br/>“Polis gelir onları alır” dedi. <br/><br/>28 Şubat’ta “asker” gelip “dindarları” almıştı. <br/><br/>Şimdi de polis gelip “Kürtleri” alacak. <br/><br/>Meclis Başkanı, ne hukuka, ne demokrasiye, ne de başkanlığını yaptığı Parlamento’ya sahip çıkıyor. <br/><br/>Sahip çıktığı tek şey kendi güvenliği, makamı, huzuru; başka bir şeye aldırmıyor. <br/><br/>“Devletle ve askerle” iyi geçinsin yeter. <br/><br/>Kendisinden olmayanı polise teslim ediyor. <br/><br/>Peki, bir sorun kendinize. <br/><br/>Savcılığa çağrılanlar AKP’li milletvekilleri olsaydı, Meclis Başkanı aynı rahatlıkla “polis gelir onları alır” der miydi, diyebilir miydi? <br/><br/>Peki, şunu da sorun. <br/><br/>Eğer Meclis Başkanı, AKP’li milletvekilleri için “polis gelir alır” deseydi, o AKP’nin milletvekilleri, yöneticileri ve başkanı ne yapardı? <br/><br/>Bir de şunu sorun. <br/><br/>Meclis Başkanı, halkın oylarıyla seçilmiş Kürt milletvekilleri için bunu söylediğinde AKP ne yaptı? <br/><br/>Hiçbir şey. <br/><br/>Bu, hakka, adalete, vicdana uyuyor mu? <br/><br/>Belki ben “dini ve dindarlığı” çok abartıyorum. <br/><br/>“Dışardan” baktığım için bana öyle ışıklı ve güven verici gözüküyor. <br/><br/>Dindarların, müşfik, adil, mütevekkil, hakşinas olduklarını sanıyorum. <br/><br/>Ama ben “din ve dindarlık” adına sahneye çıkanların çoğunda bu özellikleri görmedim. <br/><br/>Ya onlar gerçek dindar değil ya da ben dindarlığın ne olduğunu hiç bilmiyorum. <br/><br/>Burada önemli olan, “gadre” uğrayanların Kürt olması değil. <br/><br/>Burada önemli olan, “gadre” uğrayanların, dindarların kendilerinden saymadıkları birileri olması. <br/><br/>Aynı rahatlıkla solcuları, demokratları, liberalleri de “polise” teslim edebilirlerdi. <br/><br/>Zaman zaman ediyorlar da zaten. <br/><br/>Bu, sizce dindarlar için övünülecek bir şey mi? <br/><br/>Neden biz bu ülkede dinin ve dindarlığın adaletine hiç tanık olmuyoruz? <br/><br/>Ben, dindar değilim ama dine ve dindarlığa çok önem veren, dinin toplumun en önemli kültür direklerinden biri olduğuna inanan biriyim. <br/><br/>Benim görebildiğim kadarıyla, “ben dindarım” diye sahneye çıkanların çoğu bu direği acımasızca kırıyor. <br/><br/>Bunun çok örnekleri var. <br/><br/>Geçen gün, “dindar” bir gazetede, ünlü bir gazetecinin eşiyle ilgili bir haber gördüm. <br/><br/>İnsanların eşleri, aileleri, yakınları, çocukları hakkında haber yapılır mı? <br/><br/>Dindarlığın “mahremi”, “edebi” yok mu? <br/><br/>Sana benzemeyenler yaptıysa, sen de yapmak zorunda mısın? <br/><br/>O zaman, onlardan farkın ne? <br/><br/>Öfke ve intikam isteği, insanın kendi inançlarının emirlerini unutmasına yol açabilir mi? <br/><br/>Sen kendin “dindar” olduğun için devletin hışmına uğrayacaksın... <br/><br/>Sonra kalkıp aynı “hışımla” başkalarına saldıracaksın. <br/><br/>Üstelik de bunu bazen, Meclis Başkanı örneğinde olduğu gibi, sana zulmeden devleti arkana alarak yapacaksın. <br/><br/>Buna dindarlık mı diyorsunuz? <br/><br/>Eğer dindarlar, sadece dindarların hakkını gözeten, kendileri kadar dindar olmayan herkesi devletle birlikte ezen bir anlayışı benimserse... <br/><br/>Eğer dindarlar, “kavmiyetçilik” adına “beşere” arkasını dönerse... <br/><br/>Eğer dindarlar, kendileri zulmün pençesinde ezilirken, o pençenin başkalarını ezmesini alkışlarsa... <br/><br/>Bu ülke kolay kolay özgürlüğe ve mutluluğa ulaşamaz. <br/><br/>“Dindarların” bir gün iktidarı tümüyle ele geçirip “şeriatı” ilan ederek, kendilerinden olmayanları ezeceklerine inanan çok insan var bu toplumda. <br/><br/>Onlar, bence, bu ülkede “dindarlar” çok olduğu için düşünmüyorlar bunu. <br/><br/>Gerçek dindarlar “çok az” olduğu için böyle ürkütücü bir korku yayılıyor. <br/><br/>“Dine, hakkaniyete, vicdana, adalete, merhamete” sahip gerçek dindarların sayısı çok olsaydı kimse dinden korkmaz... <br/><br/>Meclis Başkanı da “kendisinden olmayanları” bu kadar rahat polise teslim etmezdi.</p>
<br/>
<br/>
<br/>



<br/>


<div id="taraf_not">
</div>

</div>


</div>
