# Obama

*Ahmet Altan 06.11.2008*

<div class="yazi">Gorbaçov’la Clinton’dan sonra ilk kez böylesine etkileyici bir lider kalabalıkların önüne çıkıyor. <br/>Bir zamanlar zencilerin kırbaçlandığı, öldürüldüğü, dövüldüğü bir ülkenin ilk siyah devlet başkanı olabilmesi için sıradışı yetenekleri olması gerekiyor insanın. <br/>O kişisel yetenekler de Obama’da var gibi gözüküyor. <br/>Olağanüstü iyi bir hatip. <br/>Halkın ihtiyaçlarını iyi saptayan ve en azından şimdilik söylem düzeyinde bu ihtiyaçlara doğru cevap veren bir politikacı. <br/>Çok parlak bir eğitimi var, rengiyle ve geçmişiyle “alttakileri” temsil ederken, mezun olduğu okul ve entelektüel düzeyiyle de “eliti” temsil edebiliyor. <br/>Seçildikten sonra yaptığı daha ilk konuşmayla da güçlü bir lider olabileceğini gösterdi. <br/>Obama’nın rakibi olan partinin eski dışişleri bakanı Colin Powell, Obama’nın konuşmasını dinlerken ağladığını söyledi televizyonda. <br/>“Bunu söylemekten utanmıyorum,” dedi, “bütün ailem ağladı.” <br/>Belki çok yeni sözler değildi söyledikleri ama uzun sürmüş bir Bush döneminden ve savaşlardan geçmiş, bütün dünyanın nefretini kazanmış, yüzyılın en ciddi kriziyle boğuşan bir ülkenin yeniden güç ve ümit kazanmasını sağlayacak bir konuşmaydı. <br/>Değişimi ve dürüstlüğü vurguluyordu. <br/>Özellikle bir cümlesi, bizim gibi ülkelerde yaşayan insanları imrendirecek, hatta kıskançlığını uyandıracak gibiydi: <br/>“Bizim gücümüz, silahların gücünden ya da büyüklüğümüzden kaynaklanmaz, biz gücümüzü demokrasiden ve kaybetmediğimiz ümidimizden alırız.” <br/>Bu sözleri dinlerken içim kamaştı. <br/>Bu çok tekrarlanacak konuşmayı yapan Amerika’nın yeni başkanı, seçimi kazandıktan sonra milyonlarca seçmenine gönderdiği teşekkür mektubunu nasıl imzalamıştı biliyor musunuz? <br/>Sadece tek kelimelik bir imzaydı. <br/>“Barack” <br/>Bizim başbakanların seçmenlerine gönderdiği mektupları “Süleyman”, “Bülent”, “Tansu”, “Mesut”, “Erdoğan” diye imzaladığını düşünebiliyor musunuz? <br/>Belki minicik bir ayrıntı ama bazen böyle küçük bir ayrıntı, toplumların ve liderlerin arasındaki büyük farkları ortaya koyabiliyor. <br/>Bu anlattıklarım, kısa zamanda “değişimin ve yeniliğin” sembolü haline gelmeyi başarmış bir liderin kişisel özellikleri. <br/>Ama sadece Amerikalıların değil dünyanın da ümitle baktığı birinin böyle kritik bir zamanda ortaya çıkmasının tek nedeni elbette kişisel özellikleri değil. <br/>Dünya ve Amerika çok dar bir geçitten geçiyor. <br/>“Küreselleşmenin” önderliğini yapmaya soyunan Amerika “küreselleşmeye” ayak uydurmakta zorlanıyor. <br/>O zorlandığında bütün dünya da zorlanıyor. <br/>Bugün, teknolojik gelişmeler açısından baktığınızda dünyanın zaten “bütünleşmeye” hazır hale geldiğini görüyorsunuz. <br/>İletişimdeki büyük atılımlar bütün dünyayı birbirine bağlayıverdi. <br/>Cep telefonlarıyla internet, sınırları ortadan kaldırdı zaten. <br/>Ekonomik anlayış da teke indi. <br/>Rusya ve Çin gibi iki eski komünist dev bile artık piyasa ekonomisiyle yönetiliyor. <br/>Tek bir ekonomik sistemin içinde bilgi ile para alabildiğine özgür ve hızlı dolaşıyor. <br/>Ama “emek” dünyayı aynı hızla dolaşamıyor. <br/>İnsanlar hâlâ sınırlara takılıyorlar. <br/>Bu çelişki, bilgiyi, parayı ve kapitalistleri “uluslararası” hale getirirken, “emek” hâlâ yerel kalıyor. <br/>Yerellik kaçınılmaz olarak milliyetçiliği ve faşizmi getirir. <br/>Emek, bilgi ve para gibi özgürce dünyayı dolaşamadığı sürece yükselen “milliyetçiliği ve faşizmi” önlemek mümkün değil. <br/>Bu yüzden, dünya bir yandan ilerleyip küreselleşirken bir yandan da gerileyip faşistleşiyor. <br/>Dünyanın birçok yerinde komünist partilerin faşist partilere dönüşmesi, eski solcuların faşistleşmesi tesadüf sonucu olmuyor. <br/>Emek sorununu çözemeyen “küreselleşmenin” karşısındaki en büyük problem bu. <br/>İkinci sorun ise, küreselleşmenin “motoru” olan kapitalizmin bizzat kendisinin eski alışkanlıklarından kurtulamaması. <br/>Kapitalistlerin önemli bir kısmı, yeni çağın bilgisayar gibi, cep telefonu gibi, robotlar gibi aletlerini üretirken, başka bir kısmı ise hâlâ silah gibi geçmiş çağın aletlerinde kaldı. <br/>Birçok finansçı da, son krizde ortaya çıktığı gibi, paraları yeni çağın gereklerine göre yönlendiremedi, yeni çağın nasıl bir şey olduğunu kavrayamadı. <br/>Küreselleşmede büyük bir yol alan dünya, bu iki sorunu çözmek zorunda. <br/>Birincisi emeği de özgürleştirecek, ikincisi kapitalistleri eski alışkanlıklarından kurtarıp yeni bir kapitalist anlayış ve kadro yaratacak. <br/>Hem teknoloji, hem para, hem de nüfus olarak böyle bir atılımın öncülüğünü yapma rolünü üstlenen Amerika’da bu tarihî dönüşümü Bush ve onun ekibi gibi “eski” çağın insanları gerçekleştiremezdi. <br/>Yeni bir lider türü, yeni kadrolar ve yeni bir anlayış gerekiyordu. <br/>Sanırım, Obama gibi sürekli olarak “değişimi” vurgulayan bir lider, o yüzden dünya sahnesine böyle etkileyici bir biçimde çıktı. <br/>Obama bu sorunları çözebilir mi? <br/>Hemen çözemez. <br/>Ama çözüme giden yolu açabilir. <br/>Açarsa da tarihe geçer. <br/>Bunu gerçekleştirebilirse, taraftarlarına göndereceği mektupta, “tarihi birlikte değiştirdik” diye yazar ve kısaca imzalar.<br/>Barack.</div>

Kaynak: [taraf.com.tr](http://www.taraf.com.tr:80/makale/2547.htm), [web.archive.org (arşiv bağlantısı)](http://web.archive.org/web/20100428041919/http://www.taraf.com.tr:80/makale/2547.htm)
