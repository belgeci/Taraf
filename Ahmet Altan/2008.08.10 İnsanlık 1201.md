# İnsanlık

*Ahmet Altan 10.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Neden bu kadar mükemmel bir vücut ve neden bu kadar karmaşık bir ruh yaratmış tanrı, bilmiyorum.</p><br/>
<p>Vücuttaki her şeyin düzeni belli.</p><br/>
<p>Bozulduğunda, hastalanmış oluyor.</p><br/>
<p>Ama insan ruhu hastalanmadığında bile biraz bozuk.</p><br/>
<p>Kendine ve etrafına zarar vermek için korkunç bir güdüsü var.</p><br/>
<p>Vahşeti “mülkiyeti” keşfetmesiyle ortaya çıkıyor, kullanabileceğinden daha fazlasını isteyen bir açgözlülükle sakatlanmış, kendisini her şeyden daha değerli gören bir bencilliğin sahibi.</p><br/>
<p>Asıl insanı ürperten ise insanlığın, ilerlemesini içindeki bu bozukluğa borçlu olması.</p><br/>
<p>Tarih boyunca, insanoğlu bu “hastalıklarını” sergilemiş ve bunları tatmin edebilmek için uğraşmış.</p><br/>
<p>Üstelik ilerlemeyi sağlayan büyük “suçlara” kutsal isimler bulmuş.</p><br/>
<p>Bir insanın bir başka insanın malını silahla ele geçirmesini yasaklamış, buna “gasp” demiş.</p><br/>
<p>Ama bir kalabalığın bir başka kalabalığın malını silahla ele geçirmesini kutsayıp, onun adının “fetih” olduğunu söylemiş.</p><br/>
<p>Bununla övünmüş.</p><br/>
<p>Bununla hâlâ övünüyor.</p><br/>
<p>Dünyanın neredeyse bütün okullarında okutulan tarih kitapları, başkalarının topraklarını, mallarını gasp edenlere övgülerle dolu.</p><br/>
<p>Adına savaş denilen bu gasp kavgası, birçok buluşun da nedeni.</p><br/>
<p>Birbirlerinden mal ve toprak kapabilmek için silahlar bulmuş, silahları bulurken hayatın başka alanlarında işe yarayacak mucizeler de keşfetmiş.</p><br/>
<p>Niye bu kadar açgözlü olduklarını anlamak ise pek mümkün değil.</p><br/>
<p>Sadece karınlarını doyurmak için daha fazla toprağa sahip olmaya uğraşmıyorlar.</p><br/>
<p>Her şeyi ele geçirmek, her şeyin sahibi olmak istiyorlar.</p><br/>
<p>Öyle olmasa o kadar çok imparatorluk kurmazlardı.</p><br/>
<p>Orta Asya’da yaşayan Atilla’nın Roma’da işi ne?</p><br/>
<p>Britanya Adası’ndaki bir kavim niye Hindistan’a gidiyor?</p><br/>
<p>Hollandalı Japonya’da, İspanyol Amerika’da ne arıyor?</p><br/>
<p>Osmanlı niye Viyana’ya ordu gönderiyor?</p><br/>
<p>Hep daha fazlasını arzuluyorlar, toprağın, paranın, itibarın, gücün daha fazlasını.</p><br/>
<p>Vahşi ve açgözlü çünkü insanoğlu.</p><br/>
<p>Bir başkasının hakkını zorla almak istiyor.</p><br/>
<p>Kendine zarar vermek pahasına bu güdüsünden kurtulamıyor.</p><br/>
<p>Birbirini sömürüyor, eziyor, parçalıyor, öldürüyor, bu arada öldürenler de büyük kurbanlar veriyor.</p><br/>
<p>Tarih dediğiniz, bu vahşetin hikâyesi.</p><br/>
<p>Ama birbirini yok ede ede ilerlemiş insanoğlu.</p><br/>
<p>Savaşlardan, insanlık ortaklaşa kârlı çıkmış.</p><br/>
<p>Teknolojisini genellikle bir başkasını ezebilmek için geliştirmiş.</p><br/>
<p>Şimdi belli bir noktaya gelmiş insanlık.</p><br/>
<p>Belki de ilk kez, vahşetle elde edebileceğinden daha fazlasını barışla elde edebileceği bir aşamaya ulaşmış.</p><br/>
<p>Bulduğu teknolojiler, yaptığı keşifler, “mülkün” değerini azaltmış.</p><br/>
<p>Bir başkasının malını, canını, toprağını, emeğini kullanmadan zengin olabileceği bir döneme varmış.</p><br/>
<p>Gelişmiş anlayacağınız.</p><br/>
<p>Artık 850 kişilik küçük bir “atölyeye” sahip olan Gates, binlerce fabrikası, malı, mülkü, aleti olan General Motors’tan daha zengin.</p><br/>
<p>Facebook’u bulan genç çocuk, “mülk sahiplerinin” hayal edemeyeceği kadar kısa zamanda büyük paralara kavuşuyor.</p><br/>
<p>Teknolojik yeniliklerin ve buluşların merkezi olarak kabul edilen Silicon Valley’de çalışanların üretimi, birçok ülkenin üretiminden daha kârlı.</p><br/>
<p>İnsanoğlunun ulaştığı teknoloji, onun vahşetini terbiye edecek bir seviyeye dayanmış.</p><br/>
<p>Bilgisayarlarla, robotlarla, fiber optiklerle o kadar çok kaliteli mal üretiliyor ki bu malları tüketmesi için bütün dünyanın insanlarına ihtiyaç var.</p><br/>
<p>Artık herkes, herkes için müstakbel bir müşteri.</p><br/>
<p>Savaşlarda öldürülen her insan ise kaybolmuş bir “müşteri” oluyor.</p><br/>
<p>“Müşterileri” yaşatmak, onları öldürmekten çok daha faydalı.</p><br/>
<p>Onun için, önümüzdeki elli yıl içinde savaş kalmayacak dünyada.</p><br/>
<p>Binlerce yıl savaşla zengin olan insanlar, bundan sonra barışla zengin olacak.</p><br/>
<p>Tam bu geçiş noktasındayız.</p><br/>
<p>Ama insan ruhu o kadar da kolay terbiye olmuyor elbette.</p><br/>
<p>Vahşeti ve açgözlülüğü tümüyle söküp atmak o kadar kolay değil.</p><br/>
<p>Yaratıldığımızdan beri içimizde o bozukluklar.</p><br/>
<p>Dünya yeni bir çağa geçse de eski “hastalıklar” artçı sarsıntılarını sürdürüyor.</p><br/>
<p>Ve hâlâ savaşlarda insanlar ölüyor.</p><br/>
<p>Bu ölümlerin kutsal isimleri var elbette.</p><br/>
<p>Bayrak için, toprak için, vatan için, ülke için...</p><br/>
<p>Şimdi Osetya’da ve Gürcistan’da insanlar birbirlerini vuruyor.</p><br/>
<p>Birileri onları kendi açgözlülükleri, ihtirasları, güç düşkünlükleri yüzünden ölüme gönderiyor.</p><br/>
<p>Acıklı olan gerçek ise şu:</p><br/>
<p>Orada savaşanlardan hiçbiri Facebook’u bulan çocuk kadar zengin olamayacak.</p><br/>
<p>Onların kahramanlığı sadece başkalarına yarayacak.</p><br/>
<p>Üstelik savaşın artık bittiği bir zamanda savaşıyorlar.</p><br/>
<p>Kendilerine söylenen “kutsal” nedenlerin arkasındaki gerçekleri hiç bilmeden.</p><br/>
<p>Hiç sorgulamadan.</p><br/>
<p>İnsanoğlunun karmaşık ruhu hâlâ tam iyileşebilmiş, aklının eriştiği düzeye uyum sağlayabilmiş değil.</p><br/>
<p>Ama o da olacak.</p><br/>
<p>Tarih o yöne doğru akıyor çünkü. </p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1516.htm), [web.archive.org (arşiv bağlantısı)](http://web.archive.org/web/20090905090551/http://www.taraf.com.tr:80/makale/1516.htm)
