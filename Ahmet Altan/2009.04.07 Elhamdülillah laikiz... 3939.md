# Elhamdülillah laikiz...

*Ahmet Altan 07.04.2009*

<div class="taraf_structure_2col_1zq">
<div class="margen_n">



 <p>Size bir soru sorayım. <br/><br/>Neden Güney Kore, o bölgenin en çabuk kalkınan, en çabuk zenginleşen, sanayide dünya markaları yaratan ülkesi oldu? <br/><br/>Neydi bu ülkenin özelliği? <br/><br/>Güney Kore’nin en büyük özelliği, komünist Kuzey Kore’nin komşusu olmasıydı. <br/><br/>Batı, aynı ülkenin “komünizmi” seçen parçasıyla, “kapitalizmi” seçen parçası arasındaki farkı bütün dünyaya göstermek, kapitalizmin “üstünlüğünü” Güney Kore üstünden kanıtlamak için harekete geçti. <br/><br/>1950’li yıllarda bir çöplük olan Güney Kore, “kapitalizmi seçen fakir ülkenin” nasıl zenginleştiğinin gösterilmesi için bir “model” olarak kullanıldı. <br/><br/>Kapitalist Batı bu “modelle” övündü. <br/><br/>Güney Kore bu sayede zenginleşti. <br/><br/>Şimdi buna benzer bir “kader” Türkiye için hazırlanıyor. <br/><br/>Niye? <br/><br/>Nedir Türkiye’nin özellikleri? <br/><br/>Birinci özelliği Müslüman olması. <br/><br/>İkincisi, İslam görüntülü terörü desteklememesi. <br/><br/>Üçüncüsü, laik olması. <br/><br/>Dördüncüsü, en azından görüntüde bir diktatörlük olmaması. <br/><br/>Yan yana gelen bu dört unsur bugün Türkiye’yi dünyanın en değerli ülkelerinden biri kılıyor. <br/><br/>Bu özelliklerden bir tanesi bile eksilse Türkiye bütün değerini kaybeder. <br/><br/>İlk çıktığı seyahatte Türkiye’ye gelen Obama, bizim parlamentoda yaptığı konuşmada, “11 Eylül’ün Bush kimliğinde simgeleşen çatışmacı, savaşçı, düşman ruhunun sona erdirildiğini” ve “barış döneminin” başladığını bütün dünyaya açıkladı. <br/><br/>Amerika’nın İslam’la “savaşta” olmadığını söyledi. <br/><br/>İslam’ı terörizmden ve El Kaide’den ayırdı, İran’a “zenginleşmesi” için işbirliği önerdi, Irak’ın bütünlüğünü savundu, Filistin devletinin varlığını destekledi. <br/><br/>Guantanamo’yu kapattıklarını ve işkenceye son verdiklerini belirterek, geçmişi silmek istediklerini vurgulayan bir özeleştiri yaptı. <br/><br/>Artık Amerika ve Batı dünyası “medeniyetler çatışması”nın sürmesini istemiyor. <br/><br/>Bütün dinlerin ve ırkların birarada barış içinde varolacağı yeni bir dönem başlatıyorlar. <br/><br/>Bu yeni dönemde Amerika’nın üstüne düşen görev, Bush döneminin bütün yeryüzünde “nefret” uyandıran savaşçı görüntüsünü hafızalardan silmek. <br/><br/>Barışın öncülüğünü yapmak. <br/><br/>Batı, “barışın” başta kendileri olmak üzere herkes için kârlı olduğunu keşfetmiş durumda. <br/><br/>Ama, içinden çeşitli terör örgütleri çıkan, diktatörlüklerle kirlenen İslam âlemini de “barışın” faydalı olduğuna ikna etmeleri gerekiyor. <br/><br/>Türkiye de bu noktada önem kazanıyor işte. <br/><br/>Çünkü Türkiye, yeryüzünün hem laik, hem kör topal demokrat, hem terörü desteklemeyen, hem de Müslüman olan tek ülkesi. <br/><br/>Bugün Türkiye, çevresindeki bütün ülkelerden daha “kıymetli” Batı için. <br/><br/>Bu nedenle de anlaşılan “model” olarak seçildi. <br/><br/>Benim anlayabildiğim kadarıyla, Batı dünyası, özellikle de Amerika, bütün İslam âlemine, “laikliği, demokrasiyi” benimsemiş bir Müslüman ülkenin ne kadar başarılı ve zengin olabileceğini Türkiye üstünden kanıtlamak istiyor. <br/><br/>Bence Obama’yı Türkiye’ye getiren de bu neden. <br/><br/>Onun için bütün İslam âlemine “artık savaşın bittiğini” Türkiye’den bu kadar net biçimde söyledi. <br/><br/>Türkiye’nin kendisine biçilen “rolü” becermesi, zengin olması ve örnek haline gelmesi için yapması gerekenler de açıkça belirtildi. <br/><br/>Önce sağlam bir demokrasi kuracak. <br/><br/>Kürtlerin eşit vatandaşlık hakkını verecek, onlara anayasal güvenceler sağlayacak, anadilde eğitimi gündeme sokacak. <br/><br/>Sonra, geçmişiyle barışacak. <br/><br/>Ermeni sorununu açıkça konuşabilecek, Ermenistan sınırını açacak. <br/><br/>Azınlıklara hakkaniyetle davranacak ve Ruhban Okulu’nun kapısına taktığı kilidi çıkaracak. <br/><br/>Irak’ın bütünlüğünü dolayısıyla Kürdistan’ı tanıyacak. <br/><br/>Müslüman kimliğini ifade etmek isteyenlerin “inanç özgürlüğünü” garanti altına alacak. <br/><br/>Ve, laiklikten taviz vermeyecek. <br/><br/>Bu tabloya baktığımızda, sadece Müslüman olduğumuz gerçeğini vurgulayan “dincilerle”, sadece “laik” olduğumuzu vurgulamak isteyen Kemalistler “tek başlarına” bir mana ifade etmiyorlar. <br/><br/>Tek başına Müslümanlık önemli olsa Suudi Arabistan “rol modeli” olurdu, sadece laiklik önemli olsa Obama, Türkiye’ye değil Hırvatistan’a giderdi. <br/><br/>Önemli olan Müslümanlıkla laikliği birarada yaşatabilmek. <br/><br/>Müslüman kimliğimizi özgürce yaşayacağız, kızlarımız isterse türban da takacak ama laiklikten de asla taviz vermeyeceğiz, “inanç özgürlüğünün” yanı sıra “inanmama özgürlüğünü” de saygıyla karşılayacağız. <br/><br/>Eğer Türkiye, dünyanın, Obama’nın ziyaretinde billurlaşan mesajlarını iyi anlarsa ve gereğini yaparsa... <br/><br/>Kürt sorununu barış içinde adaletli bir şekilde çözerse, Ermeni sorununu, bu sorunu tabulaştırmadan, gerçekleri görerek aşabilirse, dindarlarının “inanç özgürlüğüne” sahip çıkarsa, azınlıkların haklarını kabul ederse, gerçek bir laikliği sürdürürse... <br/><br/>Mutlu ve zengin bir ülke olmak için her türlü desteği bulacağız. <br/><br/>Tarih, bize büyük bir imkân sunuyor. <br/><br/>“Makûs talihimizi” yenebileceğimiz bir fırsat bu. <br/><br/>Eğer, dünyanın, tarihin ve çağın bizden istediklerini gerçekleştirmenin bizim yararımıza olduğunu anlayabilir ve bunları gerçekleştirecek enerjiyi gösterebilirsek, çok kısa bir süre sonra, bugüne dek hiç bilmediğimiz bir huzurun ve refahın içinde yaşayacağız.</p>
<br/>
<br/>
<br/>



<br/>


<div id="taraf_not">
</div>

</div>


</div>
