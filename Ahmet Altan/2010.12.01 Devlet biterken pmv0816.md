# Devlet biterken

*Ahmet Altan 01.12.2010*

<div class="yazi"><p>Wikileaks, Amerikan Dışişleri Bakanlığı’nın yazışmalarını açıklayarak birçok sırrı ortaya döktü, herkes de öncelikle ortaya dökülen bu sırların peşine düştü haklı olarak.</p>
<p>Ama bence, Wikileaks bu <b>“sırlardan”</b> çok daha önemli bir gerçeği ortaya çıkardı.<br/><br/><b>“Devlet adamı”</b> olarak selamlanan ve insanların <b>“büyük”</b> adamlar diye niteledikleri yöneticilerin aslında ikiyüzlü cüceler olduğu ortaya çıkıverdi.</p>
<p>Dünyadaki <b>“devlet”</b> anlayışı, içi çöp dolu kocaman ve eski bir saraymış meğerse.</p>
<p>Bu çöplükte bir istisna da yok.</p>
<p>Bütün devletler görülüyor ki aynı yöntemlerle çalışıyor.</p>
<p>Halklarına başka şeyler söylüyorlar, kendi aralarında başka şeyler konuşuyorlar.</p>
<p>Sıradan insanları <b>“büyülemek”</b> için <b>“devlet”</b> kavramının etrafında oluşturulan o sırlarla dolu <b>“kutsallık”</b> bu belgelerle çöktü gitti.</p>
<p>Dedikodular, yalanlar, kışkırtmalar ve bütün bu palavraların üstüne oturup, altı milyar insanın paralarından kendilerine şaşaalı hayatlar çıkartan bir <b>“yöneticiler”</b> sınıfı.</p>
<p>Niye devlet yöneticileri, halklarından daha iyi yaşıyor?</p>
<p>Bunu hak etmek için ne yapıyorlar?</p>
<p>Sanırım, hemen olmasa da bir süre sonra dünyadaki bütün insanlar bu soruları sormaya başlayacak.<br/><br/><b>“Kardeş”</b> Azerbaycan, meğerse Türkiye’nin altını oyuyormuş.</p>
<p>Türkiye, kendi altını oyan Azerbaycan için Ermeni politikasını değiştiriyormuş.<br/><br/><b>“Dost ve müttefik”</b> Amerika, Türkiye’nin yöneticileri için bin bir türlü dedikoduyu resmî raporlara döküyormuş.</p>
<p>Düşünün, Amerika’nın resmî arşivinde <b>“Türkiye Başbakanı’nın İsviçre’de sekiz ayrı hesabı olduğu”</b> yazıyor.</p>
<p>Resmî bir belge bu.</p>
<p>Bu iddia gerçek mi?</p>
<p>Amerika gibi bir <b>“süper”</b> gücün resmî yazışmalarında yer almasına rağmen biz de dâhil herkeste <b>“Amerikan büyükelçisi acaba iftira mı atıyor, kendi ülkesini mi kandırıyor”</b> şüphesi var.</p>
<p>Ya paralarını İsviçre’ye kaçıran bir başbakanımız var ya da Amerika tümüyle yalancı ve iftiracı birini Ankara gibi bir yere büyükelçi atayabiliyor.</p>
<p>Hangisi gerçek olursa olsun, yeryüzünde devlet yönetimi denen şeyin bir <b>“rezilliğin”</b> üstüne bina edilebildiğini gösteriyor.</p>
<p>AKP ile ilgili Amerikan belgelerine geçen iddiaların birçoğunun kaynağı ise gene AKP’liler.</p>
<p>Bu da siyasilerin tıyneti hakkında bir bilgi veriyor.</p>
<p>Dünyadaki devlet yöneticileri o kadar çok yalan söylemişler ki bu belgelere baktığınızda <b>“gerçeğin”</b> kendisi tümden ortadan kayboluyor.</p>
<p>Yöneticilikle ahlaksızlık birbirine karışıyor.</p>
<p>İsrailliler, Amerikalıların Türk ordusuna ve darbeye sahip çıkmasını istiyor.</p>
<p>Bir Türk generali Amerikalılara, <b>“istesek tankları sokağa çıkarırdık”</b> diyor.</p>
<p>Amerikalılar, Türkiye Başbakanı’nın danışmanlarının yeteneksiz ve yetersiz olduğunu düşünüyor.</p>
<p>Bir bakan, diğer bakanın <b>“çok tehlikeli”</b> olduğunu söylüyor Amerikalılara.</p>
<p>Amerikalılar, Rusların bir <b>“mafya devleti”</b> kurduğuna inanıyor.</p>
<p>Çin, müttefiki Kuzey Kore’yi harcamaya hazırlanıyor.</p>
<p>Ermeniler, İranlılara silah satıyor.<br/><br/><b>“Devlet”</b> denen şeyin içyüzü bu.</p>
<p>Sadece 200 belge bile devlet yöneticilerinin çamurların içinde yuvarlandığını göstermeye yetiyor.</p>
<p>Daha bunun bankacılık ayağı var.</p>
<p>Paraları ne yapmışlar onları da göreceğiz.<br/><br/><b>“Ulus-devlet”</b> bitiyor diye çok yazı yazıldı.</p>
<p>İnsanlar <b>“ulus-devlet bitiyor”</b> denince, bir sabah devletlerin ortadan kalkacağını sanıyorlardı, ulus-devlet böyle bitiyor işte, rezil olarak, güvenilmez olarak, yalancı olarak, sahtekâr olarak insanların karşısına çıkarak bitiyor.</p>
<p>Devletin ve yöneticilerin kutsallığı çatlıyor.</p>
<p>O çatlaklardan devletin içi gözüküyor.</p>
<p>Bugün insanlığın ulaştığı teknolojik düzey, bilimin yaptığı buluşlar, ulus-devletlerin yapısını ve yönetim anlayışını çok aştı, iki yapı arasındaki büyük fark çökertiyor devletleri.</p>
<p>Bir tek internet sitesi yetiyor devletlerin içyüzünü göstermeye.</p>
<p>Eskiden bir belgeyi ele geçirebilmek için casuslar bin bir türlü fırıldak döndürürüler, insanlar birbirlerini öldürürlerdi, şimdi tek bir düğmele yüz binlerce belge fışkırıyor internetten.</p>
<p>Devlet bunun için bitiyor işte.</p>
<p>Yeni bir çağ böyle başlıyor.</p>
<p>İnternet gelince, devlet ağır ağır gidiyor.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-devlet-biterken.htm), [web.archive.org (arşiv bağlantısı)](http://web.archive.org/web/20101204114110/http://www.taraf.com.tr:80/ahmet-altan/makale-devlet-biterken.htm)
