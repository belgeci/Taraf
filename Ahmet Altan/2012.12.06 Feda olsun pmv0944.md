# Feda olsun

*Ahmet Altan 06.12.2012*

<div class="yazi"><p>Ünlü bir İtalyan sopranosu, vergi beyannamesini doldururken, <b>“bakmakla yükümlü olduğunuz kişiler”</b> maddesine <b>“La Scala Operası”</b> diye yazmıştı.</p>
<p>Acaba ben de <b>“bakmakla yükümlü olduğum kişiler”</b> sırasına <b>“Recep Tayyip Erdoğan”</b> mı yazmalıyım?</p>
<p>Baksanıza kendisine on beş bin lira ödemeye mahkûm olmuşum.</p>
<p>Anladığım kadarıyla aynı yazıyla ilgili iki dava varmış, bir ceza davası, bir tazminat davası.</p>
<p>Bizim avukatlar, <b>“ceza davasının sonucunu bekleyelim tazminat davası için”</b> demişler ama <b>“yüce yargının” </b>acelesi varmış, <b>“kimseyi beklemeden karar verelim”</b> demişler.</p>
<p>Vermişler kararı.</p>
<p>Bilmem, bir sıkışıklık mı var?</p>
<p>Bir ihtiyaç hâli mevcutsa <b>“elden”</b> göndereyim.</p>
<p>Ama Erdoğan’a <b>“baba”</b> diyen muhafazakâr yazarlarımızı da uyarayım, bundan sonra <b>“babanızın”</b> geliri için bana güvenmeyin, çünkü bu elimdeki son para.</p>
<p>Söyleyin babanıza bir daha yargıçları vasıtasıyla benden para isterse, onu <b>“bakmakla yükümlü olduğum kişiler”</b> listesinden sileceğim.</p>
<p>Gidip Sultanahmet Camii’nin önünde, <b>“bir gazete çıkardık, köye gideceğim, Allah Rızası için bir sadaka”</b> diye dilenip, topladıklarımı ona gönderemem.</p>
<p>Nedense gazetecilerin işsiz ve parasız kaldıklarında yapacakları ilk iş olarak akıllarına gelen <b>“limon satma”</b> işine girsem de sizin masrafları çıkartacak kadar para toplayamam.</p>
<p>Duyduğuma göre son zamanlarda çok müsrif olmuşsunuz.</p>
<p>Ama <b>“babanız”</b> sizi terbiye etmek için benden yararlanabilir, <b>“kötü örnek”</b> olarak size gösterebilir, <b>“bakın evlatlarım, öyle Uludere, işkence, demokrasi falan deyip gerçekleri söylemek isterseniz, sonunuz böyle olur”</b> diyebilir, böylece eğitiminize küçük bir katkım olur benim de.</p>
<p>Hani şu eski bakkallarda bir resim vardı, <b>“veresiye satan, peşin satan”</b> diye, veresiye satanın altında beş parasız biri otururdu, peşin satanın altında da zengin, kalantor biri, siz de gazetelerinizin girişlerine, odalarınıza böyle bir resim asabilirsiniz, <b>“Uludere diyen”</b> yazının altına benim resmimi, <b>“Uludere demeyen”</b>in altına da kendi resminizi koyar, aklınız ve ticari başarınızla övünebilirsiniz.</p>
<p>Yapabilirsiniz.</p>
<p>Eğitici olur, genç gazetecilere de gösterirsiniz.<br/><br/><b>“Muhafazakâr gazeteciliğin”</b> son zamanlarda çok başarılı bir ticaret olduğunu onlara da anlatabilirsiniz.</p>
<p>İyi tüccarsınız vesselam, ne diyeyim.</p>
<p>Aslında sizi şu bizim meşhur filmlerdeki rolde de görmek isterim, yaşlı, fakir bir yazar süklüm püklüm büyük bir çalışma odasına girer, masanın arkasındaki koltuğun arkası görünür kamerada, sonra koltuğunuzu döndürür, <b>“bir zamanlar gururlu fakat fakir bir genç vardı, hatırlıyor musun”</b> dersiniz.</p>
<p>Ben size, tanıyabilmek için öyle boynu bükük bakarım.<br/><br/><b>“O şimdi muhafazakâr bir gazeteci oldu beybaba,”</b> dersiniz elma kokulu nargilenizden bir nefes çekerek.<br/><br/><b>“Ah, bilemedim bey oğlum, senin böyle gurursuz ve zengin olacağını hiç tahmin edemedim”</b> derim ben de utanç içinde.</p>
<p>Ne güzel sahne olur, değil mi?</p>
<p>Hatta isterseniz bizim gazetenin bütün yazarları birlikte girer odaya o sahnede, size hayranlıkla bakarlar, <b>“maşallah bak nasıl gurursuz ve zengin olmuş”</b> derler, hayranlıkla izlerler sizi.</p>
<p>Siz de bir dahaki sahnede babanıza anlatırsınız olanları.<br/><br/><b>“Baba, geldiler ve hayran kaldılar bana”</b> diye.</p>
<p>Babanız da size, <b>“tabii hayran olacaklar oğlum, sen benim evladımsın, efendisin, saygılısın, el öpmeyi, etek öpmeyi biliyorsun, sen zengin olamayacaksın da kim olacak”</b> der.</p>
<p>Al sana televizyon dizisi işte.</p>
<p>O sırada Sultan Süleyman atıyla girer odaya, son zamanlarda zavallı atından inemiyor biliyorsunuz, o atından indi mi savcıları çağırıyor babanız, atının üstünden, <b>“ecdadınız sizin gibi gazeteci isterdi kullarım”</b> der, <b>“ecdadınız saygılı yazarlardan, şairlerden hiçbirini boğdurmadı, sadece hiciv yazanları odunlukta boğdururdu benim torunlarım”</b> diye iftiharla iç geçirir.</p>
<p>Atıyla iki tur atar sizin odanın içinde, sonra eğilip kulağınıza, <b>“acaba bir kere attan inebilir miyim bir babanıza sorsanıza”</b> der, <b>“eğer yargıya talimat vermeyecekse inip iki adım yürüyeyim, bacaklarım tutuldu atın üstünde dolaşa dolaşa”</b>.</p>
<p>Dizide hiç kadın gözükmez, entrika olmaz.</p>
<p>Ecdadınız kadına dokunmazdı biliyorsunuz.</p>
<p>Babanız öyle diyor.</p>
<p>Tarihçi ya kendisi, kim ne kadar ata binmiş onda çetelesi var, <b>“Sarı Selim mi, ha bak o yirmi üç yıl ata bindi, hiç içmedi,  sarhoşken hamam sefası sırasında kayıp da düşmedi, düşüp de kafasını vurup ölmedi”</b> der.</p>
<p>Siz de <b>“en büyük baba, bizim baba”</b> diye bağırırken ben de çıkarır parayı veririm.</p>
<p>Ve en muhafazakâr <b>“happy end”</b> olur.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr:80/ahmet-altan/makale-feda-olsun.htm), [web.archive.org (arşiv bağlantısı)](http://web.archive.org/web/20121208044825/http://www.taraf.com.tr:80/ahmet-altan/makale-feda-olsun.htm)
