# Hukuku öldürmek...

*Ahmet Altan 06.06.2008*

<div class="taraf_structure_2col_1zq">
<div class="margen_n">



 <p>Bizim hukukçular hukuku hiç ciddiye almadıklarından, oynadıkları oyunun tehlikesinin de farkında değiller.<br/>
Hukukmuş, yasaymış, anayasaymış hiç aldırmıyorlar, kırıp döküyorlar.<br/>
O kadar hukuku unutmuş vaziyetteler ki 12 Eylül’ün o “baskıcı” anayasası bile bunlara yetmiyor.<br/>
Delip geçiyorlar.<br/>
Fransız Devrimi’nin en yakışıklı ve en genç liderlerinden Saint Just’ün sözünü bildiklerini bile sanmam.<br/>
“Devrim,” diyor Saint Just, “silahların değil, yasaların patlamasıdır.”<br/>
Bizim yargıçlar da yasaları patlatıyorlar.<br/>
Sonucun ne olabileceğine dair en küçük bir kaygı bile taşımıyorlar.<br/>
Anayasayı açıkça çiğniyorlar.<br/>
Meclis’in yetkilerini gasp ediyorlar.<br/>
Milli iradeyi tümden yok sayıyorlar.<br/>
Ve, yetmiş milyonluk bir toplumun hayatla ilgili taleplerini dile getirmesini engelleyerek, ülkenin nefes borusunu sıkıyorlar.<br/>
Nefessiz bırakıyorlar.<br/>
Ankara’daki birkaç hukukçu bütün topluma hükmediyor.<br/>
?imdi bakın, Anayasa Mahkemesi’nin bu kararını “türbanla” ilgili görerek kendi meşrebinize göre sevinir ya da üzülürsünüz.<br/>
Ama bu karar “türbanla” ilgili değil.<br/>
Bu karar, bu ülkenin geleceğiyle ilgili.<br/>
Bundan sonra bu ülkede yapılacak seçimlerin, siyasi partilerin, parti programlarının, parlamentonun, parlamentodaki tartışmaların, halkın isteklerini dile getiren siyasetin hiçbir önemi kalmayacak.<br/>
Yetmiş milyon insan toplanıp haykırsanız, sizin istedikleriniz değil Ankara’daki 11 yargıcın istedikleri gerçekleşecek.<br/>
Üstelik de hukuka ve anayasaya aldırmayan, kendini hukuka bağımlı saymayan 11 yargıcın.<br/>
Nasıl bir karabasanın içine girdiğimizin farkında mısınız?<br/>
Kendi hayatınızla ilgili hiçbir söz hakkınızın kalmadığının farkında mısınız?<br/>
Bir anda toplumun 40 yıl önceye döndüğünün farkında mısınız?<br/>
On bir kişinin bütün toplumu esir aldığının farkında mısınız?<br/>
Bu ülkenin şu anda sıkıştığı köşeden çıkabilmesi, özgürleşebilmesi, gelişebilmesi için hiçbir şey yapamayacaksınız.<br/>
Çünkü ülkenin gelişmesini, demokratikleşmesini, özgürleşmesini istemeyen, kendilerini toplumun “başöğretmenleri” sayan, hukuktan ve çağdan uzak bir grubun elindeki yetmiş milyonluk bir rehine grubusunuz.<br/>
Yargıçların bilmediği şu:<br/>
Yetmiş milyon, 11 kişiye ilanihaye esir olmaz.<br/>
Toplumun üstündeki baskıyı ve basıncı çok artırıyorlar.<br/>
Aldırmazca, fütursuzca, pervasızca koca toplumu bir cendereye hapsetmeye çalışıyorlar.<br/>
Bunu cüppelerine ve arkalarındaki duvara yansıyan daha iri gölgelere güvenerek yapıyorlar.<br/>
Açıkça suç işliyorlar.<br/>
Ve, “siz bizi yargılayamazsınız” diyorlar, “biz sizi yargılarız.”<br/>
Bu ülkede “hukuk” isteyenler yargılanacak.<br/>
Hukuku yok edenler yargılayacak.<br/>
Bunun yaratacağı güvensizliği düşünebiliyor musunuz?<br/>
Hanginizin canı, hanginizin malı güvende artık?<br/>
Hukukun olmadığı yerde güven nasıl olsun?<br/>
Güvenin olmadığı yerde insanlar nasıl yaşasın, nasıl yatırım yapsın, nasıl iş bulsun?<br/>
Öyle bir kördüğümün içine girdik ki buradan ancak parlamentonun, siyasetin, siyasilerin, toplumun çok kararlı hamleleriyle çıkabiliriz.<br/>
Kürt meselesinde dün büyük bir açılım yapan CHP’nin hukuk konusundaki tutuculuğunun devamı, “siyasetin” bir bütün olarak davranamayacağını gösteriyor.<br/>
O zaman, hukuk ve demokrasi isteyen partiler birleşecek.<br/>
Bir çıkış noktası bulacak.<br/>
Aksi takdirde patlar bu toplum.<br/>
Üstüne kapanan bu çelikten kapağın altında nefes almadan yaşamaya tahammül edemez.<br/>
Yasalar infilak eder.<br/>
Yargıçların yasalara uymadığı yerde kimse yasalara uymaz.<br/>
Bir cehenneme döner ülke.<br/>
Bu toplum hukuk için direnmek zorunda.<br/>
Hukuksuzluğun hesabını hukukçulardan, hukuk adına sormak zorunda.<br/>
Hiç akıllanmıyorlar.<br/>
İttihatçılar koca imparatorluğu böyle hukuka aldırmayarak parçaladı.<br/>
Elde kalan son parçayı da bunlar darmadağın etmeye uğraşıyorlar.<br/>
Kendimizi korumak için hukuka ihtiyacımız var ama hukukçumuz yok.<br/>
Yapabileceğimiz tek bir şey kalıyor.<br/>
Hepimiz hukukçu olacağız.<br/>
Hukuku öğrenecek, her hukuksuzluğu onların yüzüne vuracağız.<br/>
Kendimizi kendimiz kurtaracağız.<br/>
Hukukçular gemiyi terk etti.<br/>
Bundan sonra yolu kendimiz bulacağız.<br/>
<br/>
06.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
