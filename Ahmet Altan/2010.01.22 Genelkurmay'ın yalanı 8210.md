# Genelkurmay’ın yalanı

*Ahmet Altan 22.01.2010*

<div class="taraf_structure_2col_1zq">
<div class="margen_n">



 <p>Bizim Genelkurmay’ın “Balyoz Darbe Planı”yla ilgili yaptığı açıklamayı okudum. <br/><br/>Bu açıklamayı yapan Genelkurmay, bizim belgelerini yayımladığımız “seminerin” varlığını kabul ediyor. <br/><br/>Ve bu seminerde hazırlanan planları sahipleniyor. <br/><br/>“Balyoz Darbe Planı yoktur” demiyor, “öyle planlar yapılmadı” da demiyor ama “öyle planlar yokmuş” izlenimi yaratacak bir üslup kullanıyor.<br/><br/>Şöyle diyor: <br/><br/>“Bu plan seminerine ilişkin olarak ortaya atılan iddiaları, aklı ve vicdanı olan hiçbir kimsenin kabul etmesi mümkün değildir.” <br/><br/>Kilit kelime “iddialar” kelimesi. <br/><br/>Yani ortada bizim yayımladığımız belgeler, krokiler, timler, planlar yok sadece “iddialar” var. <br/><br/>Genelkurmay Başkanı Orgeneral İlker Başbuğ, böyle bir açıklama yayınlayıp bizim yazdıklarımıza “iddialar” dediğine göre demek ki binlerce sayfalık bu metinleri okudu. <br/><br/>Okuduktan sonra da orada gördüklerine “ordu” adına sahip çıkması gerektiğine karar verdi. <br/><br/>Şimdi Başbuğ’a sormak istiyorum o binlerce sayfalık seminer belgelerini okudunuz mu? <br/><br/>Okuduktan sonra mı savunmaya karar verdiniz? <br/><br/>Savunduğunuz o belgeleri sahiplenerek, o seminerde işlenen suçları da sahiplendiğinizin farkında mısınız? <br/><br/>Farkında olmalısınız. <br/><br/>Bu açıklamanızla birlikte artık sizi de “kapsayan” bu “iddiaları” bir konuşalım o zaman. <br/><br/>Birinci Ordu’da “dış tehditler” konulu seminerde bir “darbe planı” hazırlandı, bunun belgelerini yayımlıyoruz. <br/><br/>Bu belgeleri bize o dönemde Birinci Ordu’da görev yapmış bir subay ulaştırdı. <br/><br/>Bizim yayımladığımız belgelerin orijinal metinlerinin hazırlandığı “bilgisayarların” kimlere ait olduğunu gösteren bilgisayar bilgileri de o CD’lerde kayıtlı. <br/><br/>Biz bu belgeleri ve CD’leri savcılığa da teslim ettik. <br/><br/>Emirlerin üstünde “tarihleri, numaraları, emri verenlerin imzaları” var. <br/><br/>Sizin “aklı ve vicdanı olan kimsenin kabul edemeyeceğini” söylediğiniz o hazırlıklar gerçekten de akla ve vicdana aykırı işler. <br/><br/>Zaten soru da bu. <br/><br/>Akla ve vicdana aykırı işleri planlayan insanları neden orgeneralliğe kadar yükseltiyor ve bu eylemlere daha sonra sahip çıkabiliyorsunuz? <br/><br/>Neden bu belgelerin varlığını kesin bir şekilde yalanlamadan, “yalanmış izlenimi” yaratacak ifadeler kullanıyorsunuz?<br/><br/>Neden gerçekleri saklıyorsunuz? <br/><br/>Halkınıza yalan söyleme hakkını nereden buluyorsunuz? <br/><br/>Bu kadar ciddi bir olayı “hemen soruşturmak” için harekete geçeceğinize, bunlara “iddia” deyip üstünü örtmeye nasıl cüret edebiliyorsunuz? <br/><br/>Ordunun işlediği bütün suçların üstünün örtülmesine alışkın olduğunuzdan, karşılaştığınız bu “yeni” durumu algılamakta zorlanıyorsunuz sanırım. <br/><br/>Durumu daha “net ve açık” olarak anlamanıza yardımcı olabilmek için “camileri bombalamak” görevini alan “timleri” bugün isim isim açıklıyoruz. <br/><br/>“Camileri bombalama” görevini veren, görevi tarif eden, timleri oluşturan subayların adları emirlerin altında yer alıyor, emirler de onların “bilgisayarlarında” yazılmış zaten. <br/><br/>Buna ne diyeceksiniz? <br/><br/>Cami bombalamak, bizim ordunun “dış tehdide” karşı aldığı bir önlem mi? <br/><br/>Sizin göreviniz, halkı “düşmana” karşı korumak mı yoksa düşmana hiç ihtiyaç bırakmadan kendi halkınızın gittiği camileri bombalamak mı? <br/><br/>Yönettiğiniz orduda hazırlanan böyle bir emir hiç mi yüzünüzü kızartmıyor? <br/><br/>Neye sahip çıkıyor, neyi savunuyorsunuz? <br/><br/>Neden bunları araştırmak yerine, bu hazırlıklara “iddia” deyip geçiştirmeye uğraşıyorsunuz? <br/><br/>“Ordunun işlediği suçlar, suç sayılmaz” anlayışından kurtulamayacak mısınız? <br/><br/>“Kendi jetimizi düşürmeyi” öngören planın, o “seminer” kapsamında Hava Harp Akademisi’nde hazırlandığını, bu planın hazırlandığı “bilgisayarın” kaydının bulunduğunu gerçekten bilmiyor musunuz? <br/><br/>Bir ordu kendi jetini düşürmeyi planlar mı? <br/><br/>Böyle ordu olur mu? <br/><br/>Bakın general, sizinle anlaştığımız tek nokta var, o da, bunların “akla ve vicdana” aykırı olduğu. <br/><br/>Size tavsiyem, akılsız ve vicdansız planları sahiplenmeyin. <br/><br/>Bu belgeleri kendiniz inceleyin, suçluları ortaya çıkartın. <br/><br/>Böylesi, utanç verici yalanlar söylemekten daha iyidir.</p>
<br/>
<br/>
<br/>



<br/>


<div id="taraf_not">
</div>

</div>


</div>
