# Karayılan’ın açmazı

*Ahmet Altan 08.05.2009*

<div class="taraf_structure_2col_1zq">
<div class="margen_n">



 <p>Geçenlerde bana Öcalan’ın avukatları geldi, onlara da söyledim. <br/><br/>Bu “silahlar sussun” önerisi gerçekçilikten uzak bir öneri. <br/><br/>Karayılan’ın Hasan Cemal’e aynı sözleri söylediğini görünce PKK yönetiminin meseleyi kavramakta ya bir sorunu olduğunu ya da kavramak istemediğini düşündüm. <br/><br/>PKK, “silahları susturalım” diyor. <br/><br/>Bu önerilerinde ne kadar samimiler bilmiyorum çünkü Karayılan bu açıklamaları yaparken PKK “mayınlı tuzaklarla” asker öldürmeye devam ediyor. <br/><br/>Diyelim ki samimiler. <br/><br/>Peki, silahlar nasıl susacak? <br/><br/>Geçen gün İsmet Berkan da yazdı, “dağda silahlı adamlar gezerken” kalkıp da o devlete “silahları susturalım” dersen, inandırıcı olamazsın. <br/><br/>Dünyadaki her devlet, toprakları içinde silahlı gruplara silahlı tepki verir. <br/><br/>PKK, gerçekten “barışın yolunu açmak ve barışa önderlik etmek istiyorsa” silahlı adamlarını sınır dışına çekmek zorunda. <br/><br/>Anladığım kadarıyla, Apo’nun ve PKK’nın tavrı, “bir ön anlaşma yapalım, bazı şartlar yerine getirilsin sonra silahlı adamlarımızı sınır dışına çekebiliriz” anlayışında odaklanıyor. <br/><br/>İşte bu noktada, PKK gerçekten silahları susturmak istiyor da çare ararken çok mu saf davranıyor yoksa silahların susmasını istemiyor da istermiş gibi mi yapıyor çok emin olamıyorum. <br/><br/>Buradaki “saflık” ya da “cinlik” şu: <br/><br/>Apo ve PKK, bu öneriyi yaparken Türk ordusunun da silahları bırakmak için bir “çare” aradığı varsayımından hareket ediyorlar. <br/><br/>Ya da hükümetin silahların bırakılmasını istediğini ve bu isteğini orduya kabul ettirebileceğini düşünüyorlar. <br/><br/>Benim görebildiğim kadarıyla bunların ikisi de yanlış varsayım. <br/><br/>Ordu, Kürt savaşının bitmesi için çok istekli gözükmüyor. <br/><br/>Derin devlet de bu konuda istekli değil. <br/><br/>Ordunun siyasetin içinde kalabilmesi Kürt savaşının sürmesiyle mümkün. <br/><br/>Bu savaş biterse ülke normalleşir. <br/><br/>Siyaset iklimi yumuşar. <br/><br/>Ordunun siyaset içinde kalması için ortada neden kalmaz. <br/><br/>“Başörtülü kızlar” ya da “şeriat geliyor” lafları yetmez orduyu siyasetin içinde tutmaya. <br/><br/>Derin devlet de Ergenekon rezaletinden sonra elinde kalan gücü bu savaşın bitmesiyle kaybeder. <br/><br/>Ne ordu ne de derin devlet, silahların susması için büyük bir çaba gösterir. <br/><br/>Bu konuda hükümeti de dinlemezler. <br/><br/>Hükümet bu konuda adım atmaya kalktığında ordu yolunu keser. <br/><br/>DTP’nin de böyle bir hamleye destek olacağını sanmam. <br/><br/>2005’te Başbakan Erdoğan çok cesur bir yaklaşımla yeni bir Kürt açılımı yapmak için Diyarbakır’a gittiğinde sadece bin kişinin toplanabildiğini, DTP’nin bu barışçı yaklaşıma çok soğuk davrandığını unutmayın. <br/><br/>Karayılan bugün “2005’teki Erdoğan’a ne oldu” diye soruyor. <br/><br/>“Ne olduğunun” cevabı bence o gün yapılan Diyarbakır mitinginde. <br/><br/>Erdoğan, bir barış girişimi için orduyu ve derin devleti karşısına almayı kabullenerek Diyarbakır’a gittiğinde Kürtlerin de soğuk durduğunu görünce, bu işin kendisine yaramayacağına karar verip geri adım attı. <br/><br/>Bir daha da o noktaya gelmedi. <br/><br/>Gittikçe daha fazla milliyetçiliğe kaydı. <br/><br/>Kürtlerden bulamadığı desteği ordudan aradı. <br/><br/>Herhalde DTP’nin ve PKK’nın şikâyet etmeden önce 2005’teki davranışlarını gözden geçirip bir özeleştiri yapmaları gerekiyor. <br/><br/>“Barış yapalım” diyen başbakanı Diyarbakır’dan kovala, sonra da “o başbakana ne oldu” diye sor. <br/><br/>Ne olacak? <br/><br/>Tümden taraftarsız kalmaktan korktu. <br/><br/>Hem taraftarsız kalacaktı hem de meseleyi çözemeyecekti, vazgeçti. <br/><br/>DTP ile PKK gerçekten barış istiyorlarsa bu kadar ciddi taktik hatalardan kaçınmaları gerekir herhalde, “AKP’nin oyu artmasın” diye barışın yolunu kesersen, bir daha o yola çıkacak siyasiyi zor bulursun. <br/><br/>O “hatanın” bedelini, benim görebildiğim kadarıyla, bugün DTP ve PKK “inisiyatifi” ele alıp barışın yolunu bizzat açarak ödemek zorunda. <br/><br/>“Silahlar sussun” talebi ordunun işine gelmez. <br/><br/>Hükümetin de bir daha bu işe açıkça öncülük etmeye cesareti yetmez. <br/><br/>Ama dünyanın bu bölgede barış istediği de açık. <br/><br/>Hükümet, bu barış baskısına çok fazla dayanamaz. <br/><br/>Ama bunun için “ciddi bir kamuoyu desteğine” ihtiyacı var. <br/><br/>Bu kamuoyunu yaratabilecek olan da DTP ve PKK. <br/><br/>Ordunun ve derin devletin barışa çok istekli olmadığını, hükümetin cesaretinin yetmediğini, kamuoyunun da henüz hazır olmadığını görerek hareket etmek zorundalar. <br/><br/>“Yerel PKK güçlerine” hâkim olarak başlamalılar bence, “mayınlardan benim haberim yoktu” açıklaması, kamuoyunu çok etkileyen bir açıklama değil. <br/><br/>PKK’nın silahlı adamlarını sınır dışına çekmesi, kamuoyunu olumlu etkiler, hükümete cesaret verir ve barışı konuşmanın yolunu açar. <br/><br/>PKK’lıların “niye ilk hamleyi biz yapalım, biz daha önce yaptık sonuç alınmadı” diyeceğini biliyorum. <br/><br/>Ama bu sefer sonuç alınır. <br/><br/>Görebildiğim kadarıyla barışın şartları hazır. <br/><br/>Çünkü “barışın zamanı” geldi. <br/><br/>PKK, silahların susmasını gerçekten istiyorsa ilk hamleyi yapacak. <br/><br/>Hem 2005’teki hatasının kefaretini ödeyecek, hem de barış istemeyen güçleri kamuoyu baskısı altına alacak. <br/><br/>Ordunun barış istemediği bir ülkede ben başka bir yol göremiyorum. <br/><br/>Gören varsa o söylesin.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5412.htm), [web.archive.org (arşiv bağlantısı)](http://web.archive.org/web/20090905090240/http://www.taraf.com.tr:80/makale/5412.htm)
