# Cinayet

*Ahmet Altan 18.09.2009*

<div class="taraf_structure_2col_1zq">
<div class="margen_n">



 <p>Dönüşü olmayan andır o. <br/><br/>Bir insan bir insanı öldürdüğünde, kurban bu hayattan koparken, katil de hayatın içinde bir başka âlemin kapısından geçer. <br/><br/>Diğer insanlardan ayrılır. <br/><br/>Öldürdüğü insanın son görüntüsü onun ruhuna kazınır, ne kadar aldırmaz bir cani de olsa, öldürdüğü insanın hangi rüyasında hangi biçimde karşısına çıkacağını bilemez artık. <br/><br/>Kendi cinayetiyle damgalanır. <br/><br/>Birçok roman, birçok film, katilin öldürme anında hissettiği gücün, cinayetten sonra, yaptığını düzeltme ve değiştirme gücü olmadığını fark etmesiyle nasıl bir güçsüzlüğe ve vicdan azabına dönüştüğünü anlatır. <br/><br/>Cinayeti bir meslek olarak seçenler belki öldürmekten bir azap, bir acı çekmezler ama onlar da ölmenin ve öldürülmenin kolaylığını görerek aynı kolaylıkla öldürülebileceklerini bilmenin korkusunu yaşarlar. <br/><br/>Bir kere öldürmüş olanlar ise hayatları boyunca o “cinayet anını” defalarca yaşayacaklar demektir. <br/><br/>“Eğer öldürmeseydim hayatım başka türlü olacaktı” demekten kurtulamazlar. <br/><br/>Maktul için cinayet bir anda ölümüyle birlikte sona erer, katil için cinayet hayatı boyunca sürer. <br/><br/>Bir insan bir başkasını nasıl öldürür, bir insanı yok etmeye ve kendi hayatını bir cinayetle damgalamaya nasıl razı olur? <br/><br/>O an nasıl bir andır? <br/><br/>O korkunç “an” nasıl yaşanır? <br/><br/>Birçok sanatçının ilgisini çekmiştir bu sorular. <br/><br/>Zweig, öldürürken bir başkası haline dönüştüğümüzü söyler. <br/><br/>Kendimizden başka biri oluruz. <br/><br/>Belki de içimizde taşıdığımızı hiç bilmediğimiz bir kişilik ortaya çıkar. <br/><br/>Bize öğretilenleri unuttuğumuz, bildiğimiz bütün duygularımızı değiştirdiğimiz andır o. <br/><br/>Bütün insanlardan ayrıldığımız, geçmişimizle aramıza bir karanlık duvarın çekildiği, geleceği tümüyle unuttuğumuz bir anı yaşarız. <br/><br/>Katil bir karanlığın içine girer, orada bir başkası olur, bir insanı öldürür ve yeniden “aydınlığa” çıktığında arkasında bir ölü bırakmış olur. <br/><br/>Kemal Tahir, bir romanında, âşık olduğu kadını öldüren bir adamın hapishanede hep o kadından söz etmesini anlatır. <br/><br/>Bazen sanki o kadın hiç ölmemiş gibi, ondan sevgiyle “haspa” diye söz ederek, bazen de inanılmaz bir öfke krizine kapılarak konuşur katil. <br/><br/>Kıskançlık krizine kapılarak öldürenler ise herhalde katillerin en şanssız olanlarıdır. <br/><br/>Sevdiklerini kıskanıp öldürdüklerinde, cinayet anına kadar içlerini kemiren bütün o kuşkulara cevap verecek, o kuşkuları aydınlatacak insanı da yok etmiş olurlar, asla cevaplanamayacak olan sorularıyla baş başa kalırlar. <br/><br/>Âşık oldukları insanın “bir başkasını neden tercih” ettiğini, bir başkasıyla birlikteyken kendisini hiç düşünüp düşünmediğini, bir başkasıyla nasıl seviştiğini, bir başkasına karşı neler hissettiğini, ilişkilerinin nasıl başladığını, o “başkasına” neler söylediğini, onunla nasıl konuştuğunu, bir “başkasıyla” olan ilişkisinin kendisiyle olan ilişkisinden nasıl farklı olduğunu artık hep kendi kendilerine soracaklardır. <br/><br/>Olabilecek en büyük işkenceye mahkûm etmişlerdir kendilerini. <br/><br/>Sorularını sorabilecekleri kimse kalmamıştır. <br/><br/>O soruların cevabını bilen tek kişi de yoktur artık. <br/><br/>Cinayeti işlediği anda kendi geçmişini de büyük bir soru işaretine çevirmiştir. <br/><br/>Bugün Türkiye bütün ciddi meselelerini unutmuş bir halde genç bir erkeğin, genç bir kızı öldürmesini konuşuyor. <br/><br/>Cinayetin böylesine ilgi çekmesinin nedeni, cinayetin kendisinden çok, katilin cinayetten sonra yaptıkları, öldürdüğü kızı parçalaması, parçalarını soğukkanlı bir şekilde oraya buraya atması. <br/><br/>Bunu neden ve nasıl yaptığını anlamaya çalışıyor insanlar. <br/><br/>Sıradan bir gencin bir canavara dönüşebilmesi herkesi ürkütüyor çünkü... <br/><br/>Sanırım korkutucu olan, böyle bir cinayetin kurbanı olmak ihtimali kadar, böyle bir cinayeti işleyebilme ihtimalinin herkesin hayatında bulunup bulunmadığı endişesi. <br/><br/>“Beni de birlikte olduğum biri öldürür mü” sorusundan ziyade, insanlar “sevdiğim birini ben de öldürür müyüm” diye soruyorlar herhalde kendilerine. <br/><br/>Bunun cevabını hiçbirimiz bilemeyiz. <br/><br/>Bütün ülkenin konuştuğu cinayetin nedeni ve nasıl işlendiği konusunda çok fazla bilgiye sahip değiliz. <br/><br/>Bu cinayetteki nedenler “farklı” da olsa, bu, bizim endişelerimizi gidermez sanırım. <br/><br/>Sevdiği, sarıldığı, birlikte güldüğü birinin bir düşmana, bir canavara dönüşmesinin mümkün olması ürkütür bizi, sevdiğimiz, sarıldığımız, özlediğimiz birini öldürebilme ihtimalimiz de öyle. <br/><br/>Cinayet, insanın bir karanlığa girdiği andır. <br/><br/>O karanlığın bizim içimizde, hayatımızda bulunup bulunmadığı sorusu ise böyle her cinayetle karşılaştığımızda bilinçaltımızda sancıyan bir kuşkuya döner. <br/><br/>Herkes bu cinayeti konuşuyor. <br/><br/>Çünkü herkes, bir insanın bir canavara dönüşebildiğini görüp, hem çevresine hem de kendisine bakıp “acaba” diye düşünüyor. <br/><br/>Cevabını hiç bilmediğimiz korkunç bir “acaba” çınlayıp duruyor içimizde.</p>
<br/>
<br/>
<br/>



<br/>


<div id="taraf_not">
</div>

</div>


</div>
