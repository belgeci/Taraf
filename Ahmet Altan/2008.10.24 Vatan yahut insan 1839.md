# Vatan yahut insan

*Ahmet Altan 24.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Bir Alman cumhurbaşkanına gazeteciler “vatanınızı seviyor musunuz” diye sormuşlardı.</p><br/>
<p>Devlet başkanı, “ben karımı severim” diye cevap vermişti.</p><br/>
<p>Bu düzeyde entelektüel cesarete sahip olan bir siyasetçinin bizim ülkemizden çıkması pek mümkün değil.</p><br/>
<p>Çünkü böyle bir espriyi gülümsemeyle karşılayacak bir toplum yok burada.</p><br/>
<p>Zaten bu toplum dediğimiz şey biraz tuhaf bir şey.</p><br/>
<p>Bizlerden oluşan ama bizden daha başka bir şeye dönüşen, buyurgan, klişelere alışkın, bireylerden sürekli olarak “rüşveti kelam” talep eden baskıcı bir şey bu toplum.</p><br/>
<p>Kalabalıkların önüne çıkan herkesin sürekli olarak belli klişeleri tekrarlaması gerekiyor.</p><br/>
<p>Kendi özel hayatlarında çok daha şakacı, çok daha rahat, çok daha geniş bakışlı olan birçok insan, kalabalıkların önüne çıkınca şaşırtıcı bir ikiyüzlülükle toplumun kendisinden talep ettiği klişeleri tekrarlıyor.</p><br/>
<p>Üstelik bir de bu toplum denilen kalabalık, kendi içinde küçük “toplumcuklara” ayrılıyor.</p><br/>
<p>İnançlarına, fikirlerine, ırklarına göre kümeleniyor insanlar.</p><br/>
<p>Toplumun talepleri olduğu gibi, bu toplumcukların da talepleri var, onlar da kendi üyelerinden kendi özel klişelerini tekrarlamasını istiyor.</p><br/>
<p>Böylece bir de toplumcuklara göre klişeler çıkıyor karşımıza.</p><br/>
<p>Onları tekrarlamazsanız cezalandırılıyorsunuz.</p><br/>
<p>Hem kendi kalabalığınızdan hem de büyük toplumdan dışlanma tehlikesi doğuyor.</p><br/>
<p>Tam o eski Engizisyon günleri gibi aforoz ediyorlar sizi, yalnızlığa mahkûm oluyorsunuz.</p><br/>
<p>Ve, yalnızlık insanları korkutuyor.</p><br/>
<p>Şolohov’un <i>Don Kıyısında Hasat</i> kitabında, bir köy anlatılır.</p><br/>
<p>Zor zamanlardır, savaş sürmektedir, köyün erkeklerinin çoğu savaşa gitmiştir, köyde gizli bir hayat başlamıştır, yalnız kalmış kadınlarla erkekler geceleri buluşmaya, yeni ilişkiler yaşamaya başlamıştır.</p><br/>
<p>Bütün köy bunu bilir.</p><br/>
<p>Sadece bir çifte çok kızarlar.</p><br/>
<p>Onlara neden kızıldığını anlatırken Şolohov, “çünkü” der, “onlar saklamıyordu”.</p><br/>
<p>Köylüler, bir şeyin yapılmasına değil, onun açıkça yapılmasına sinirlenmişlerdir.</p><br/>
<p>Bu açıklık onlara “saygısızlık” gibi gözükmüştür.</p><br/>
<p>Aslında bizim gibi ülkeler Şolohov’un köyüne çok benzer, aile arasında, arkadaş çevresinde istediğin gibi konuş ama kalabalığa çıkınca mutlaka klişeleri tekrar et.</p><br/>
<p>En sevilen klişelerden biri “vatan sevgisidir”.</p><br/>
<p>Bu ülkede vatanını sevmeyen kimse yoktur.</p><br/>
<p>Peki, neden seviyorsunuz vatanınızı?</p><br/>
<p>Vatan, bir toprak parçasıdır.</p><br/>
<p>Bu toprak parçasını, o toprağın üstünde doğduğunuz için mi seviyorsunuz?</p><br/>
<p>Eğer öyleyse, başka bir toprakta doğsaydınız, o toprağı sevecektiniz.</p><br/>
<p>Bu “büyük” sevgi sadece bir tesadüfle ilgili demek ki...</p><br/>
<p>Bir iradeyle, bir düşünceyle, bir inançla, bir duyguyla ilgili değil.</p><br/>
<p>Üstelik “vatan” dediğiniz toprak parçasının sınırları ve tarifi değişir, sizin dedeniz “vatan” dediğinde onun vatanı Yemen’i de kapsıyordu ve o “vatanı severken” Yemen’i de sevmek zorundaydı.</p><br/>
<p>Siz şimdi Yemen’i seviyor musunuz?</p><br/>
<p>Yooo...</p><br/>
<p>Askerler dağa taşa “önce vatan” diye yazıyorlar.</p><br/>
<p>Onlar için vatan önemli gerçekten de, çünkü onların işi o “vatanın sınırlarını” korumak.</p><br/>
<p>Ama sizin işiniz sınır korumak değil.</p><br/>
<p>Siz de askerler gibi “önce vatanı” severseniz, önce “toprağı ve sınırları” severseniz, o “vatanın”, o “toprağın” üstünde yaşayan insanları kim sevecek, kim koruyacak?</p><br/>
<p>Niye “önce insan” değil sizin sloganınız?</p><br/>
<p>Neden askerî bir sloganı tekrarlayıp duruyorsunuz?</p><br/>
<p>Niye “önce insanları”, “önce ailenizi”, “önce işinizi” değil de “önce toprağı” seviyorsunuz?</p><br/>
<p>Çünkü, bu toplum sizden bu askerî klişeyi tekrarlamanızı istiyor.</p><br/>
<p>“Önce vatan” yerine “önce insan” derseniz ezberi bozar, cezalandırılır, dışlanırsınız.</p><br/>
<p>Ben, o toprağın üstünde yaşayan insanı, vatandan çok severim.</p><br/>
<p>Yüz yıl önce “vatan” başka sınırlarla belirlenmişti, bugün başka sınırlarla belirlenmiş, yüz yıl sonra da başka sınırlarla ya da sınırsızlıklarla belirlenecek.</p><br/>
<p>Elli yıl önce bir Alman’ın vatanı sadece Alman topraklarıydı, bugün sınırlar kalktı Avrupa’da, henüz bu fikre tam alışamasalar da,</p></font><font color="#ff0000" face="Times New Roman TUR"> </font><font face="Times New Roman TUR">onların vatanı “bütün Avrupa” oldu.</font></p><br/>
<p>Umuyorum ki elli yıl sonra “dünya”, onun üstünde yaşayanların tek “vatanı” haline gelecek.</p><br/>
<p>Sınırlar ortadan kalkacak.</p><br/>
<p>Zaten şimdiden birçok yerde kalkıyor.</p><br/>
<p>Bugün bu ülkede “vatan için”, “devlet için” insanların hayatları feda ediliyor.</p><br/>
<p>“Önce insanı” sevmek yasak olduğundan, insanların mutluluğunu, özgürlüğünü, zenginliğini ön plana aldığınızda ortak bir suçlamanın hedefi oluyorsunuz.</p><br/>
<p>Ve, burada klişelerin yarattığı o kalın perdenin ardında insanlara zulmediliyor.</p><br/>
<p>Anayasa Mahkemesi, Genelkurmay gibi kuruluşlar “önce vatan” diyerek kendi ölçülerini “tek ölçü” haline getirip insanların yaşama biçimlerine, düşüncelerine müdahale ediyorlar.</p><br/>
<p>Ben, “önce insan” denmesinden yanayım.</p><br/>
<p>Üstündeki insanların mutsuz olduğu, baskı altında yaşadığı vatandan kimseye hayır gelmez çünkü.</p><br/>
<p>İnsanı ölçü aldığınızda ise ne Anayasa Mahkemesi böyle zorbalıklar yapabilir ne de askeriye muhtıralar verebilir.</p><br/>
<p>Yeter ki şu toplumun yarattığı korkudan ve kafanızdaki klişelerin baskısından kurtulun.</p><br/>
<p>O klişeler sizi birer köle haline getiriyor çünkü.</p><br/>
<p>Düşünmenizi ve “yeter” demenizi engelliyor.</p>
<br/>
<br/>
<br/>



<br/>


<div id="taraf_not">
</div>

</div>


</div>
