# Aaa, büyük devlete bak...

*Ahmet Altan 26.09.2009*

<div class="taraf_structure_2col_1zq">
<div class="margen_n">



 <p>Büyük devlet olmayı öyle hastalıklı bir tutkuya çevirdik ki devlet olmayı unuttuk. <br/><br/>Kafamızda “büyük devlet” fikri vardı çünkü. <br/><br/>Bana sorarsanız çok da iyi bir fikir değildi bu “büyük devlet” fikri. <br/><br/>Çünkü bu takıntılı “büyüklük” arzusu, aslında yöneticilerin ruhundaki “padişahlık” özleminin bugüne yansımasıydı. <br/><br/>Büyük devlet, kimseye hesap vermeyen devletti. <br/><br/>Büyük devlet, kimseyle uzlaşmayan devletti. <br/><br/>Büyük devlet, halkının her türlü talebini zorla bastıran devletti. <br/><br/>Büyük devlet, herkesin ortaklaşa benimsemesini mecburi kılacağı kuralları olan devletti. <br/><br/>Büyük devlet, bütün vatandaşlarını korkutan devletti. <br/><br/>Büyük devlet, hiçbir hatasını kabul etmeyen devletti. <br/><br/>Büyük devlet, bütün çocuklarını “tek tip” yetiştiren devletti. <br/><br/>Büyük devlet, milletinden tam bir itaat bekleyen devletti. <br/><br/>Büyük devlet, tarihindeki bütün günahları reddeden devletti. <br/><br/>Kısacası “büyük devlet” saçma sapan bir şeydi. <br/><br/>Böyle bir saçmalığın varlığını “doğal” bir şekilde sürdürmesi imkânsızdı. <br/><br/>Bu yüzden, devlet yönetiminde “silah ve baskı” öne çıktı. <br/><br/>Bütün komşularımızla kavga ettik. <br/><br/>Ve, kendi halkımızı silahla sindirdik. <br/><br/>Böylece devletle milletin ilişkisi tam tersine döndü, devlet efendi, millet köle oldu. <br/><br/>Herkesin kimliğini, ırkını, inancını devlet belirlemeye kalktı. <br/><br/>Kürde, “sen Kürt değilsin” dedi, inançlı insana “sen şeriatçısın” dedi, solcuyu “hain” buldu, demokrata “kökü dışarıda” dedi, Aleviyi “kuşkuyla” karşıladı, gayrımüslimleri “yabancı” olarak gördü. <br/><br/>Halkından böylesine uzak olunca da kendi halkından korktu ve devletin neredeyse bütün birimlerini “halka karşı devleti korumak üzere” biçimlendirdi. <br/><br/>İş o raddeye vardı ki yargıçlar, “devlet söz konusu olunca hukuk önemsizdir” demeye başladılar. <br/><br/>Devletin görevlileri “hukukun” denetiminden çıkarıldı. <br/><br/>Sonuçta da büyük devlet olacağız derken devlet olmayı da beceremez hale geldik. <br/><br/>Devletin içinden çeteler fışkırdı. <br/><br/>Ergenekon soruşturmasıyla çetelerin bir kısmını temizlemeye koyulduk ama çöküntü öyle büyük ve derindi ki çeteler her yana sızmıştı. <br/><br/>Dün, Genelkurmay Askerî Mahkemesi’nin savcılarından bir albay, “sahte çürük” raporları veren bir çetenin elemanı olmak suçundan sorguya alındı. <br/><br/>Emniyet Genel Müdür Yardımcısı da “uyuşturucu kaçakçılarıyla” işbirliği yapmaktan tutuklandı. <br/><br/>Susurluk’u, Kürtleri sokaklarda enselerinden vurup vurup öldüren JİTEM’i, her yana cephane gömen subayları, mafyayla ilişkisi saptanan generalleri, kendi kişisel hırsları yüzünden darbe planlayan kuvvet komutanlarını, çetelere katılan polisleri, hukuk dışı kararlar veren yargıçları düşündüğünüzde devletin nasıl çöktüğünü görürsünüz. <br/><br/>Şimdi Avrupa Birliği’ne üye olmak isteyen Türkiye bir “devlet” kurmaya çalışıyor. <br/><br/>“Ben Kürdüm” diyenin Kürtlüğüne saygı gösteren, dindar insanın inançlarını rahatça yaşamasını kolaylaştıran, vatandaşların fikirlerini özgürce açıklamalarını mümkün kılan, yargısı hukuka uygun, ordusu kışlasına dönmüş, polisi denetim altına alınmış, tarihiyle yüzleşmekten korkmayan, komşularıyla kavga etmekten vazgeçen bir devlet olacak bu. <br/><br/>Ama “büyük devlet” sloganıyla çeteleşip halkını ezen yapıyı sürdürmek isteyenler, “gerçek” bir devletin kurulmasına karşı çıkıyorlar. <br/><br/>Eğer insanların kimliğine, inancına, düşüncesine saygı gösteren bir devlet kurulursa Türkiye bölünürmüş, çökermiş, batarmış. <br/><br/>Hiç korkmayın bu “büyük” devlet daha fazla bölünmez, daha fazla batmaz, daha fazla çökmez. <br/><br/>Yirmi milyon Kürt vatandaşı varken kendine “Türk” diyen ve herkesin de Türk olduğunu kabul etmesini isteyen bir devlet zaten milleti bölmüş demektir, devlet “ben Türküm” deyince Kürtler o devletin dışında kalır ve devlet bölünür. <br/><br/>Yargı, “devleti hukuktan üstün tutarsa” devletin temelini oluşturan “hukuk” yok olur ve temelsiz kalan devlet çöker. <br/><br/>Denetim dışı bırakılan devlet aygıtının her köşesinden çete fışkırırsa o devlet batar. <br/><br/>Bütün bunların hepsi de oldu bu ülkede, o yüzden bölündük, battık. <br/><br/>“Büyük devlet” hayaliyle “büyük çeteler” oluşturduk. <br/><br/>Şimdi devlet olmaya çabalarken, nasıl korkunç bir çöküntüden geçtiğimizi daha iyi anlıyoruz. <br/><br/>Yeryüzündeki kaç devlette Genelkurmay Mahkemesi’nin savcısıyla, Emniyet Genel Müdür Yardımcısı aynı gün “çetecilik” suçlamasıyla karşılaşır? <br/><br/>Kendi halkını ezmeye çalışmanın sonuçları bunlar. <br/><br/>Türkiye bir devlet kuracak elbet. <br/><br/>Herkesin eşit ve özgür olduğu, devletin bir “hizmetkâr” olduğunu kabul ettiği, hırsızlığı, yolsuzluğu, çeteciliği, katilliği, haraççılığı, işkenceciliği devletin içinden atmış bir devlet. <br/><br/>Bütün suçlar, “büyük devlet” lafının “büyük” kısmında saklı çünkü, “büyüğü” bir yana bırakıp “devleti” benimsersek biz de diğer milletler gibi normal bir hayat sürmeye başlarız. <br/><br/>“Büyük devletten” devlete geçiş de gerçek bir devrim olur.</p>
<br/>
<br/>
<br/>



<br/>


<div id="taraf_not">
</div>

</div>


</div>
