# Anadil

*Ahmet Altan 26.03.2010*

<div class="yazi"><p>Başbakan Erdoğan çok güzel söylemiş.</p>
<p>“İnsanlar önce kendi anadillerine hâkim olmalı.”</p>
<p>Örnek de vermiş.</p>
<p>“Türkiye’de Alman kolejleri var, Almanya’da neden Türk kolejleri olmasın?”</p>
<p>Çok güzel, çok doğru, çok mantıklı.</p>
<p>“İnsanlar önce anadillerine hâkim olmalı” ve o “dilde” eğitim yapan okullarda okumalı.</p>
<p>Küçük bir sorun var yalnızca.</p>
<p>Almanya’daki Türk vatandaşları için istediğimiz bu hakkı neden “kendi vatandaşlarımız” olan Kürtlerin “kendi vatanlarında” kullanmasına izin vermiyoruz?</p>
<p>Başbakan Erdoğan, Almanya’daki vatandaşları için istediğini neden Türkiye’deki Kürt “vatandaşları” için istemiyor?</p>
<p>Eğer “ben herkes için istiyorum” diyorsa neden bunu yeni anayasa taslağına koymuyor?</p>
<p>Almanya’daki vatandaşına sahip çıkan biri kendi ülkesindeki vatandaşına da sahip çıkmalı, Almanya’daki Türkler için istediğini Türkiye’deki Kürtler için de istemeli.</p>
<p>Türkler için “hak olan”, neden Kürtler için hak değil?</p>
<p>Zaten bütün sorun da buradan çıkıyor.</p>
<p>“Kendimiz” için istediğimizi, “kendimizden” görmediğimiz için istemiyoruz.</p>
<p>Irkı ve dili “bizden” farklı olan vatandaşımızın “hakkını” savunmadığımızda hatta onun “hakkını” gasp ettiğimizde de sorun çıkıyor.</p>
<p>Kürt sorununun “ne olduğunu” hâlâ merak eden varsa, bu tablo ona sorunun ne olduğunu anlatır.</p>
<p>Erdoğan’ın Almanya’daki Türkler için istediğini Türkiye Cumhuriyeti’nin buradaki Kürt vatandaşına vermemesinin bu sorunun “özeti” olduğunu görür.</p>
<p>Bugün, anayasa değişikliğini tartışıyor Türkiye.</p>
<p>Bu taslakta çok önemli eksiklikler var.</p>
<p>En önemli eksikliklerden birini, Erdoğan’ın “Almanya’daki Türkler için ileri sürdüğü” talep gösteriyor.</p>
<p>Türkiye’nin değişmesini, baskıcı bir rejimden kurtulmasını “içtenlikle” isteyenler, AKP’nin bu değişim talebini desteklerken, bu taslağın eksikliklerini de göstermeli.</p>
<p>Ama “bu eksiklikleri”, bu paketi “reddetmek” için bir bahaneye dönüştürmemeli.</p>
<p>Bu taslak, bu ülkenin ihtiyaç duyduğu değişimlerin tümünü kapsamıyor.</p>
<p>Öncelikle Kürtlerin hakları konusunda cimri davranıyor.</p>
<p>Cumhurbaşkanına çok fazla yetki veriyor.</p>
<p>YÖK’ü kaldırmıyor, seçim barajını kaldırmıyor, devletin çeşitli alanlardaki sınırlandırıcı varlığını azaltmıyor.</p>
<p>Bunlar doğru.</p>
<p>Bunları istemeli, bunların gerçekleşmesini savunmalıyız.</p>
<p>Ama “daha fazla özgürlük” isterken, bu taslağın getirdiği büyük “devrimi” gözardı eder, bu taslağa karşı çıkarsak, o istediğimiz özgürlüklere doğru uzanan bir yolu başından kapatmış oluruz.</p>
<p>Bu taslağın, benim açımdan, en önemli yanı “yargının siyaset üzerindeki” baskısını ortadan kaldırması, hukuku hukuksallaştırması, adalet sistemimizin ölçülerini Avrupa ölçülerine uydurması.</p>
<p>Türkiye’deki değişimlerin önündeki en önemli engel “hukuk sistemi” bugün.</p>
<p>Dünyayı, hukuk felsefesini, özgürlüğü, gelişmeyi, halkın haklarını anlamayan bir hukukçu grubu, Türkiye’deki her değişimin önünü kesiyor, kendisini parlamentonun ve “halk iradesinin” üstüne koyuyor, orduyla elele vererek bütün değişimlerin önünü kesiyor.</p>
<p>Biz, bu hukukçuların “çapını”, Osman Can’la <i>Habertürk</i>’te Balçiçek Pamir’in programında tartışan Kanadoğlu’nun şahsında net bir şekilde gördük.</p>
<p>Şu anda hukuk sistemine Kanadoğlu “tipindeki” hukukçular hâkim ve bu ülke onlarla bir yere gidemez.</p>
<p>O hukukçuları “hukukun içine” çekelim, onların her türlü değişimi engellemesini önleyelim, onların “generallerden emir alıp” siyasetçiklere baskı yapma imkânını ortadan kaldıralım ki “asıl” sorunlarımızı hiçbir bahaneye yer bırakmadan tartışabilelim.</p>
<p>Bu taslak, uzun bir yolda atılmış iyi ama eksik bir adım, bu yolda yürümek istiyorsak hem taslağa sahip çıkmamız hem de yeni adımlar atılmasını talep etmemiz gerekiyor.</p>
<p>Diğer adımlar eksik diye bu “adımı” engellemek, o yolda yürümemizi de engeller çünkü.</p>
<p>Hukukçu sultasını ortadan kaldıracak gelişmeyi desteklemek, bize Erdoğan’a o çok haklı soruyu sormamızı, onu “herhangi bir bahanenin” ardına saklanma imkânı vermeden sorgulamamızı da sağlayacak.</p>
<p>“Neden Türk vatandaşların için istediğini Kürt vatandaşların için de istemiyorsun?”</p></div>
