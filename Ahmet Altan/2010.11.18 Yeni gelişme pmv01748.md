# Yeni gelişme

*Ahmet Altan 18.11.2010*

<div class="yazi"><p>Önceki gün BDP Genel Başkanı Selahattin Demirtaş, <i>Milliyet</i>’ten Aslı Aydıntaşbaş’a Fransa’daki sosyalist enternasyonal toplantısında, <b>“keşke önümüzdeki seçim için CHP, ÖDP, BDP, EMEP’ten oluşan bir sol demokrasi cephesi olsa, Ak Parti’ye karşı ciddi bir sol blok oluşabilir”</b> dedi.</p>
<p>Dün de BDP heyeti bayramlaşmak için CHP’yi ziyaret etti.</p>
<p>Ziyaret sırasında <b>“seçim işbirliği”</b> konusu gündeme geldi.</p>
<p>CHP Genel Sekreteri Süheyl Batum siyasi bombayı patlatıp, <b>“ülkedeki eşitsizlikleri giderecek bütün parti ve görüşlerle işbirliği yaparız”</b> dedi.</p>
<p>CHP Genel Başkanı Kemal Kılıçdaroğlu’nun Paris’te Yılmaz Güney’le Ahmet Kaya’nın mezarlarını ziyaret ettiği gün partinin genel sekreterinin BDP ile seçimlerde işbirliği yapılmasına <b>“yeşil ışık”</b> yakması, seçimlere kadar Türkiye’nin yeni aşamalardan geçeceğini ve epeyce sürpriz yaşayacağımızı gösteriyor.</p>
<p>Yarın CHP fikrini değiştirebilir.</p>
<p>Ama fikir değiştirseler de, vazgeçseler de, <b>“öyle demediydik, böyle dediydik”</b> falan deseler de belli ki CHP seçimlerde bu işbirliğini düşünüyor.</p>
<p>CHP-BDP işbirliği Türkiye’de siyaseti ciddi biçimde etkiler.</p>
<p>Oy haritasının renkleri değişir.</p>
<p>Yüzde on barajı gibi insafsız bir <b>“engelle”</b> karşı karşıya bulunan BDP’li milletvekili adayları <b>“bağımsız”</b> aday olmaz CHP’den aday olur.</p>
<p>Böyle bir gelişme bir anda CHP’yi Güneydoğu’nun en önemli partilerinden biri yapar, bütün BDP oyları CHP’ye gider.</p>
<p>Buna karşılık, Kürt ve muhafazakâr karşıtlığı konusunda epeyce bilenmiş olan CHP tabanı şizofrenik bir sarsıntı yaşar.</p>
<p>BDP konvoyunu taşlayan İzmirli kız CHP’ye oy veremez kolay kolay.</p>
<p>CHP’nin <b>“kalesi”</b> gibi gözüken sahillerin MHP’ye kayması hiç şaşırtıcı olmaz.</p>
<p>Ama CHP-BDP işbirliği siyasi haritadan ziyade asıl zihinsel haritayı değiştirir ülkede.</p>
<p>Bu işbirliğini gerçekleştirebilmek için CHP de BDP de hem görüşlerini, hem söylemlerini değiştirmek zorunda kalırlar. </p>
<p>BDP, Kürt kimliğine vurgu yaparken CHP’nin Batı’da büyük kayıplara uğramaması için Kandil’i ve İmralı’yı çok ön plana çıkartamaz.</p>
<p>CHP ise Kürtlerin hakları konusunda çok daha demokratik bir söylem tutturmaya mecbur olur.</p>
<p>Geçenlerde CHP İstanbul Milletvekili Çetin Soysal’ın desteklediği <b>“Kürtçe savunma”</b> hakkını parti de savunur, anadilde eğitime karşı çıkmaz, yeni ve eşitlikçi bir anayasayı sahiplenir.</p>
<p>Partinin tabanı ve teşkilatı bu değişimi kabullenebilir mi bilmiyorum ama <b>“kazanma ihtimali”</b> onların bunları kabullenmesini sağlayabilir.</p>
<p>Asıl AKP zorlanır.</p>
<p>Güneydoğu’da, PKK’nın sertliğinden ve Apo’nun <b>“benden başkası konuşmayacak”</b> diye Osman Baydemir’i tehditkâr biçimde korkutmasından hoşlanmayan ama Kürt kimliğine, anadilde eğitim hakkına sahip çıkan kalabalık bir Kürt seçmen var.</p>
<p>Bu seçmen PKK tarafından yönetilmek istemiyor ama AKP’yi de fazla kararsız ve kaygan buluyor.</p>
<p>AKP’nin Güneydoğu’dan aldığı oyların önemli bir kısmı bu Kürtlere ait.</p>
<p>Bu kitleyi elde tutmak ister AKP.</p>
<p>Seçim barajından dolayı parti olarak seçimlere katılamayan BDP’yle boğuşmak nispeten daha kolay ama <b>“demokratlaşmış”</b>, Kürt haklarında önemli adımlar atmış, BDP’yle işbirliğine gitmiş bir CHP’yle boğuşmak o kadar kolay değil.</p>
<p>AKP, Güneydoğu’yu kaybetmeyi göze alamaz.</p>
<p>Güneydoğu’da CHP’yle yarışırken Kürt haklarına fazla abanıp Orta Anadolu’yu ve sahillerdeki destekçilerini de kaybetmeyi göze alamaz.</p>
<p>Onu bu sıkışıklıktan kurtarabilecek tek bir yöntem var.</p>
<p>Kürtlerin haklarını, muhafazakârların haklarını, Alevilerin haklarını, kısacası bu ülkede mağdur edilmiş bütün kitlelerin haklarını <b>“birarada”</b> birbirinden ayırmadan savunmak.<br/><br/><b>“Hakkını isteyen her kesimin, diğerlerinin de hakkını teslim edeceği”</b> büyük bir demokrasi paketi ortaya koymak.</p>
<p>O zaman sahillerde bile güçlenebilir.</p>
<p>AKP bunu yaparsa, CHP-BDP de aynı çapta bir demokratikleşmeyle bu hamleyi karşılamaya mecbur kalır.</p>
<p>Ve, yarış demokrasi kulvarında hızlanır.</p>
<p>Çok da iyi olur.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-yeni-gelisme.htm), [web.archive.org (arşiv bağlantısı)](http://web.archive.org/web/20101120140600/http://www.taraf.com.tr:80/ahmet-altan/makale-yeni-gelisme.htm)
