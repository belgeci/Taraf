# Nasıl bir yargı bu?

*Ahmet Altan 17.07.2009*

<div class="taraf_structure_2col_1zq">
<div class="margen_n">



 <p>Gün geçtikçe daha iyi anlaşılıyor ki Türkiye’de “yüksek yargı”, devletin işlediği suçların arkasına saklanacağı bir “demir perde” rolü üstleniyor. <br/><br/>Devletin işlediği her suç, o “demir perdenin” ardına konup bir dokunulmazlığa kavuşturuluyor. <br/><br/>Bu durumun en korkunç, en utanç verici örneği biliyorsunuz Şemdinli davasında yaşandı. <br/><br/>Şemdinli olayını soruşturan, oradaki suikastların ve sabotajların Ankara’ya ulaştığını söyleyen bir iddianame yazan Van savcısı, Hâkimler ve Savcılar Yüksek Kurulu tarafından meslekten atıldı. <br/><br/>Savcının söylediklerinin tümünün doğru olduğu bugün daha da açık bir şekilde görülüyor. <br/><br/>Doğruları söyleyen, gerekli soruşturmayı yapan savcıyı cezalandıran bir adalet sistemine güvenilebilir mi? <br/><br/>Güvenilmez. <br/><br/>O savcıyı meslekten atan “yüksek yargıçlardan” hangisi bugün televizyona çıkıp bu halka, o savcıyı niye attıklarını anlatabilir? <br/><br/>Hangisinin cesareti yetebilir buna? <br/><br/>Hiçbirinin. <br/><br/>Bu toplumun güvenliğini kendilerine teslim ettiğimiz o kurul, suçun ve suçlunun ortaya çıkması için değil, suçlunun ve suçun korunması için attı o savcıyı. <br/><br/>Bana sorarsanız o kurulun üyelerinin, o karardan dolayı soruşturulmaları ve yargılanmaları gerekir. <br/><br/>Çok ciddi bir soruşturmanın önünü kestiler çünkü. <br/><br/>Adaletin gerçekleşmesini engellediler. <br/><br/>“Ankara’daki suçluları” adaletin elinden kurtarıp, onları sakladılar. <br/><br/>Bence yaptıkları çok açık bir “suç ortaklığıdır.” <br/><br/>Bir gün, o suçlulara “iyi çocuklar” diyen zamanın Kara Kuvvetleri Komutanı yargı önüne çıkarsa, savcıyı meslekten atarak o generali koruyan yüksek yargıçlar da yargının önüne çıkacaklar. <br/><br/>Yüksek yargıçların “dokunulmazlıklarına” güvendiklerini biliyorum. <br/><br/>Ama hiçbir yargıcı “suç işlemesi” halinde koruyacak bir dokunulmazlık yoktur. <br/><br/>O kararı verenlerin yargılandıklarını da göreceksiniz. <br/><br/>Yargıçların dokunulmazlıkları, onların özgürce ve adilce karar verebilmelerini güvence altına almak içindir. <br/><br/>Adalet, “hata” yapabilir. <br/><br/>Ama adalet “bile isteye” suçluyu koruyup, suçu ortaya çıkaranı engelleyemez. <br/><br/>Bunu yaparsa suç işler. <br/><br/>Yüksek Hâkimler ve Savcılar Kurulu o suçu işledi. <br/><br/>Çünkü adaleti değil, “devletin içindeki suçluları” savunmayı seçtiler. <br/><br/>Bugün aynı kurulda kıyametler kopuyor. <br/><br/>Şimdi de Ergenekon’u ve Güneydoğu’daki JİTEM cinayetlerini soruşturan savcıların önünü kesmeye çalışıyorlar. <br/><br/>Anlayabildiğimiz kadarıyla, Şemdinli savcısını feda ederek siyasi geçmişinin en büyük günahını işleyen AKP iktidarı bu kez kararlı ve sağlam duruyor. <br/><br/>Şemdinli savcısını harcayarak korudukları generalin, burunlarına dayadığı “muhtıra” onlara “dürüstlüğün” önemini öğretti sanırım. <br/><br/>Savcıları korumak için mücadele veriyorlar şimdi. <br/><br/>Ergenekon Savcısı Öz’ün “yüksek yargıçların” hışmından kurtarıldığı söyleniyor. <br/><br/>Ama bugün bizim sürmanşetimizde okuyacağınız o korkunç cinayetleri işleyen albayı “dokuz kere müebbet” istemiyle mahkemeye sevk eden savcıyı, “suçu ortaya çıkardığı” için cezalandırmaya uğraşıyorlar. <br/><br/>Bir yandan da onun soruşturmasını derinleştirerek, “Fırat’ın öte yakasındaki Ergenekon’u bütün boyutlarıyla” deşifre etmesinden çekiniyorlar. <br/><br/>Çünkü korkunç gerçekler çıkacak oradan. <br/><br/>Daha şimdiden nice alçakça cinayetin izleri bulundu. <br/><br/>Devam edildiğinde, “o albaya” kimin emir verdiği, resmî “karakol şemalarında” varlıkları görülmeyen “paralı katillerin” maaşlarının nerelerden karşılandığı, o paraların ödenmesi için kimlerin talimatıyla harekete geçildiği de ortaya çıkacak. <br/><br/>Bir büyük suç zinciri yakalanacak. <br/><br/>Yüksek yargıçlar, bunu yapacak savcıyı neden engellemeye çalışıyorlar? <br/><br/>O savcı işini iyi mi yapmadı, suçluları mı ortaya çıkarmadı, gerçekleri mi sakladı? <br/><br/>Böyle bir suçu ya da kabahati mi var savcının? <br/><br/>Yoksa “yüksek yargıçların” çabası, gerçek suçluların ortaya çıkmasını engellemek mi? <br/><br/>Bu yargıçlar adaletten mi yoksa Ergenekon’dan mı yana? <br/><br/>Türkiye “yüksek yargıçların” hepsini yakından izlemek, geçmişlerinde yaptıklarını ortaya çıkarmak, ilişkilerini aydınlığa kavuşturmak zorunda. <br/><br/>Suçluları bulup adaleti uygulama yolunda karşılaştığımız en büyük engel “adaletin cüppesini” giymiş birileri çünkü. <br/><br/>O cüppeyi çekip, altında ne var hep birlikte bakmalıyız. <br/><br/>Göreceğimiz gerçek, bizi dehşetten ürpertecek bile olsa...</p>
<br/>
<br/>
<br/>



<br/>


<div id="taraf_not">
</div>

</div>


</div>
