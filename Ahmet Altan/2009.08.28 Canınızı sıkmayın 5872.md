# Canınızı sıkmayın

*Ahmet Altan 28.08.2009*

<div class="taraf_structure_2col_1zq">
<div class="margen_n">



 <p>Ağır sakatlıklar yaşayan futbolcuların bir daha eski günlerine dönmesi genellikle çok zor olur. <br/><br/>Bu, sakatlığı iyileşmediği için değildir. <br/><br/>Geçirdiği sakatlığı bir türlü unutamadığı için o futbolcunun sürekli bir korkuyla ve çekingenlikle oynaması, bütün gücünü ortaya koyamaması, ikili mücadelelerden farkına varmadan kaçınması yüzündendir. <br/><br/>Biz ağır bir sakatlık geçirdik. <br/><br/>Bir ülkenin, “düşük yoğunlukla” da olsa yirmi beş yıl iç savaş yaşaması, elli bine yakın genç insanını kurban vermesi öyle kolay iş değil. <br/><br/>“İyileşmeye” alışmamız zaman alır. <br/><br/>Her an yeniden “sakatlanma” korkusunu öyle kolayından içimizden atmayız. <br/><br/>Atamadığımız da belli zaten. <br/><br/>Genelkurmay başkanının bir konuşması, iki muhalefet liderinin sertleşmesi korkuları ayaklandırıveriyor. <br/><br/>“Bu iş olmayacak” diyenler artıyor. <br/><br/>Umutsuzluk çoğalıyor. <br/><br/>Hiç canınızı sıkmayın. <br/><br/>Bu ülkeye barış ve huzur gelecek. <br/><br/>Siyasi partiler de, ordu da, PKK da kendini “barış” fikrine hazırlasa iyi olur. <br/><br/>Kimse barışın önünü kesemez. <br/><br/>Türkiye’nin kaderini belirleme gücü sadece kendi elinde değil. <br/><br/>Bu gerçekten de korkmayın. <br/><br/>Bugün yeryüzündeki hiçbir ülke, kendi kaderini belirleme gücünün sadece kendi elinde tutamıyor artık. <br/><br/>Bütün toplumların kaderi ortaklaşa belirleniyor. <br/><br/>Dünyanın en güçlü ülkelerine bakın, Amerika’ya bakın, Rusya’ya, İngiltere’ye bakın. <br/><br/>Amerika, Bush döneminde herkese meydan okumaya kalktı. <br/><br/>Ne oldu? <br/><br/>Amerika’da yönetim değişti. <br/><br/>Rusya, Nabucco hattını engellemek istiyordu. <br/><br/>Ne oldu? <br/><br/>Engelleyemedi. <br/><br/>Gelip Türkiye ile yeni bir anlaşma yapmak zorunda kaldı. <br/><br/>“Güçlü devletler” dönemi bitiyor yeryüzünde. <br/><br/>Güç, bütün dünya tarafından ortaklaşa kullanılıyor. <br/><br/>Hiçbir ülke, Amerika, Rusya gibi “büyükler” de dahil olmak üzere, dünyanın ortak çıkarını bozacak bir iş yapamaz. <br/><br/>Türkiye de yapamaz. <br/><br/>Doğu’da satmak zorunda olduğu petrol ve doğalgaz... <br/><br/>Batı’da bu gaza duyulan ihtiyaç var. <br/><br/>Bu ikisinin ortasında da Türkiye duruyor. <br/><br/>O petrolle gaz Türkiye üzerinden geçecek. <br/><br/>Doğu’nun, Batı’nın ve Türkiye’nin ortak çıkarı, bu topraklardan geçecek enerji hatlarının güvenli olmasını gerektiriyor. <br/><br/>O zaman bu güvenli ortam burada gerçekleşecektir. <br/><br/>Dünyanın ve Türkiye’nin çıkarı, bu ülkenin barışa kavuşmasını zorunlu kılıyor. <br/><br/>Bunu önleyecek güç bu ülkede olmadığı gibi dünyada da yok. <br/><br/>Ne demeçler, ne açıklamalar, ne abuk sabuk konuşmalar hatta ne de silahlı kışkırtmalar bu gerçeği değiştiremez. <br/><br/>Türkiye’nin, dünyanın güvenli, huzurlu, saygıdeğer bir üyesi olmasını zamanın gerçekleri emrediyor. <br/><br/>Bu emre kimse karşı çıkamaz. <br/><br/>Zamanın gerçekleriyle kimse dövüşemez. <br/><br/>Türkiye’de kim ne yaparsa yapsın “devlet çeteleri” bitecek, ordu siyasetten çekilecek, Güneydoğu’daki uyuşturucu ticareti sona erdirilecek, silahlı çatışma duracak... <br/><br/>Ve, bu ülkeye barış gelecek. <br/><br/>Öyle konuşmalarla, demeçlerle, kışkırtmalarla, meydan okumalarla zamanın emirlerine karşı konulabilseydi Roma hâlâ dünyanın en büyük imparatorluğu olurdu. <br/><br/>Tarihle ilgilenen herkes, değişimin engellenemediğini bilir. <br/><br/>Zamanı geldi mi hayat değişir. <br/><br/>Türkiye’de hayatın değişmesinin de zamanı geldi. <br/><br/>Öyle olmasa Başbakan Erdoğan o konuşmaları yapabilir miydi? <br/><br/>Barış fikri toplumdan böylesine büyük destek bulur muydu? <br/><br/>Elbette, büyük bir sakatlıktan geçmiş bir toplum olarak daha epeyce “korku” çekeceğiz.<br/><br/>Yeniden sakatlanmaktan ödümüz patlayacak, her hamlede “eyvah” diyeceğiz. <br/><br/>Kolay değil, yeniden bir ülke inşa ediliyor. <br/><br/>“Normal” sanılan birçok çarpıklık düzeltiliyor. <br/><br/>Eski alışkanlıklarını sürdürmek isteyenler şanslarını deniyor. <br/><br/>Bırakın denesinler. <br/><br/>Siz içinizi rahat tutun, barış ve huzur geliyor. <br/><br/>Zaman öyle emrediyor çünkü. <br/><br/>Ve, zamandan daha güçlü olan kimse yok.</p>
<br/>
<br/>
<br/>



<br/>


<div id="taraf_not">
</div>

</div>


</div>
