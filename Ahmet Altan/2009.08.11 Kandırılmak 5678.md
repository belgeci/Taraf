# Kandırılmak

*Ahmet Altan 11.08.2009*

<div class="taraf_structure_2col_1zq">
<div class="margen_n">



 <p>Bu nedir Allah aşkına? <br/><br/>İnsanlar bu ülkede kezzapla yıkanır gibi yaşıyorlar. <br/><br/>Her an acı, her an keder, her an düşmanlık, her an öfke. <br/><br/>Biliyor musunuz, aslında bizim olmayan acıları yaşatıyorlar bize. <br/><br/>Çok daha güzel ve huzurlu bir hayatımız olabilirdi. <br/><br/>Niye çekiyoruz biz bu acıları? <br/><br/>Neden insanlar birbirlerini öldürüp duruyorlar? <br/><br/>Yirmi beş yıldır savaş sürüyor. <br/><br/>Niye savaşıyoruz? <br/><br/>Türkler, Kürtlerle eşit olmak istemiyorlarmış. <br/><br/>Ne olur eşit olurlarsa? <br/><br/>Demli bir çayın tadı mı değişir, daha mı az arzulu sevişirler, denizin kokusu mu azalır, günbatımında güneşin rengi mi solar? <br/><br/>Ne eksilir? <br/><br/>Tam aksine hayat çoğalır. <br/><br/>“Eşit olmayacağız” demek, “biz efendi olacağız” demek. <br/><br/>Bütün Türklere sormak istiyorum. <br/><br/>Siz Kürtlerle eşit olmadığınız için gerçekten bu ülkenin efendisi olabiliyor musunuz? <br/><br/>Yolda bir polis görseniz ödünüz patlar. <br/><br/>Bir asker sizi sertçe azarlasa sesinizi çıkartamazsınız. <br/><br/>Hakkınızı elinizden alsalar hakkınızı arayamazsınız. <br/><br/>Hangi efendilik Allah rızası için? <br/><br/>Sizi kandırdıklarını hiç düşünmüyor musunuz?<br/><br/>Aslında sizin de köle olduğunuzu size fark ettirmemek için diyorlar ki “siz Kürtlerden üstünsünüz, onlarla eşit olmayın.” <br/><br/>İnanıyoruz bu lafa. <br/><br/>Kürtlerle hiç eşit olmadık, peki ne zaman bu ülkenin içinde bir “efendi” gibi dolaşabildik biz? <br/><br/>Bir mahkemeye gitsek hakkımızda hukuka uygun karar çıkacağına mı eminiz? <br/><br/>Emeğimizin karşılığını mı alıyoruz? <br/><br/>Yaşamanın güzel bir şey olduğunu mu fark edebiliyoruz? <br/><br/>Kürtleri eziyorlar. <br/><br/>Türkleri kandırıyorlar. <br/><br/>Tepedeki şatoda oturanlar hep aynı adamlar, aynı üniformalar. <br/><br/>Biz aşağıda birbirimizi öldürüyoruz. <br/><br/>Bir barışma fırsatı çıkarsa, düşmanlığı arttırmak için cinayetleri çoğaltıveriyorlar. <br/><br/>Türkler, “biz Kürtlerle eşitiz” dese, ne olacak? <br/><br/>Hayatından ne eksilecek Türklerin? <br/><br/>Kürtler Kürtçe konuşursa, sevdiğiniz insan sizi daha mı az sevecek? <br/><br/>İbadetiniz mi sakatlanacak? <br/><br/>Günahlarınız mı artacak? <br/><br/>Ne olacak gerçekten? <br/><br/>Biri bana, Türklerin Kürtlerle eşit olmasının sokakta dolaşan Türklere zararının ne olduğunu söylesin. <br/><br/>Geceleri cami ışıklarının içinde dönüp duran kuşları izlemekten daha mı az hoşlanacaksınız? <br/><br/>İri bir domatesi tuzlayıp ısırdığınızda daha mı az zevk alacaksınız? <br/><br/>Meyvelerin kokusu mu azalacak? <br/><br/>Karpuz keserken duyduğunuz o tırtıllı hışırtı daha mı az hatırlatacak size çocukluğunuzu? <br/><br/>Pıtır pıtır koşturan çıplak ayaklı bir bebek gördüğünüzde yüzünüzde beliren gülümseme mi kaybolacak? <br/><br/>Neyiniz eksilecek? <br/><br/>“Eşit olmayacağız” demek, neler eksiltiyor peki? <br/><br/>Ölen çocukları eksiltiyor. <br/><br/>Hayattan tat almayı eksiltiyor. <br/><br/>Huzuru eksiltiyor. <br/><br/>Mutluluğu eksiltiyor. <br/><br/>Zenginliği eksiltiyor. <br/><br/>Güveni eksiltiyor. <br/><br/>“Efendi” de olmuyorsunuz, bir ülkenin efendisi böyle olunmaz çünkü. <br/><br/>Kürtler çocuklarını Kürtçe okutamadığı için sizin bu ülkedeki gücünüz artmıyor. <br/><br/>Aslında, “eşit olmamak” için sürdürülen bu savaş öyle acıklı ki... <br/><br/>Çünkü eşitsiniz. <br/><br/>Kölelikte eşitsiniz, ezilmekte eşitsiniz, horlanmakta eşitsiniz. <br/><br/>Eşit olmayan birileri var elbette ama onlar sizler değilsiniz. <br/><br/>Onlar siyah arabalarında flamalarını rüzgârlandırarak dolaşıyorlar, onları görmüyorsunuz bile. <br/><br/>Sizi kandırıyorlar. <br/><br/>İnsafsızca kandırıyorlar sizi. <br/><br/>“Birer köle olduğunuzu” anlamamanız için size Kürtleri gösterip, “onlar köle, sen efendisin” diyorlar. <br/><br/>İnanıyor musunuz buna? <br/><br/>Efendi olmak demli bir çayı huzurla içmektir, içebiliyor musunuz? <br/><br/>Korkmadan, endişelenmeden, güvenle şöyle arkanıza yaslanıp bir bardak çay içebiliyor musunuz? <br/><br/>Eşitsiniz, çünkü kimse huzurla içemiyor o bir bardak çayı. <br/><br/>Böylesine eşitken, “biz üstünüz” diye neden böyle çırpınıyorsunuz?</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6940.htm), [web.archive.org (arşiv bağlantısı)](http://web.archive.org/web/20090828033132/http://www.taraf.com.tr:80/makale/6940.htm)
