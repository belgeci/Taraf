# Ahhh...

*Ahmet Altan 29.05.2011*

<div class="yazi"><p>Bazen insan bütün yaşadıklarının anlamsız olduğunu fark edebilir.</p>
<p>Saçmalıklarla dolu bir hayatta o saçmalıklar hakkında yazmanın insanı nasıl büyük bir saçmalığın parçasına dönüştürdüğünü hissedebilir.</p>
<p>Bugün ciddiye alınan birçok şeyin elli yıl sonra hiçbir anlamı kalmayacağını görebilir.</p>
<p>Böyle anlar bir gazete yazarı için felaket anlarıdır.</p>
<p>Birdenbire, Godard’ın filmindeki Portos’a dönersiniz.</p>
<p>Üç silahşorların en şişmanı ve en az düşüneni olan Portos, bir gün kuşattıkları bir kalenin surları dibine bombayı bıraktıktan sonra tam kaçacakken birden <b>“nasıl yürüdüğünü”</b> düşünür.</p>
<p>Aklı <b>“yürüyüşe”</b> takılınca olduğu yerde kalakalır.</p>
<p>Ve, bombayla birlikte havaya uçar.</p>
<p>Ben de bu yazıyla birlikte havaya uçacak gibi hissediyorum.</p>
<p>Çünkü Portos gibi beni olduğum yerde kilitleyen bir soru soruverdim kendime.</p>
<p>Niye bu saçmalıklarla ilgili yazı yazmak zorundayız?</p>
<p>Aslında ben çok güzel küfrederim, severim de küfretmeyi.</p>
<p><b><br/>“Ulan, kancık kasığında döllenmiş...”</b> diye başlayıp, internet sitelerinin çok sevdiği deyimle, saydırabilirim.</p>
<p>Niye küfretmiyorum da akıllı olmaya çalışan yazılar yazıyorum?</p>
<p>Niye akıllı olmanın bütün sıkıcılığını yükleniyorum?</p>
<p>Irkçılığı bütün zerreciklerine kadar emmiş iki ilkel kabilenin kavgası niye benim derdim oluyor?</p>
<p>Kendi ölümüme aldırmıyorum, niye başkalarının ölümüne aldırıyorum?</p>
<p>En önemli meselenin ırk meselesi olduğu bir toplumda ne anlatacağım?</p>
<p><b><br/>“Irkçılık kötü bir şeydir arkadaşlar, sakın ırkçı olmayın”</b> mı diyeceğim?</p>
<p>Olun.</p>
<p>Irkçı olun.</p>
<p>Türk’seniz Türk olmanın, Kürt’seniz Kürt olmanın çok muhteşem bir şey olduğuna inanın.</p>
<p>Kendinizi ciddiye alın.</p>
<p>Kim daha barbar, kim daha kıyıcı, kim daha vahşi yarışına girin.</p>
<p>Yıl 2011...</p>
<p>İstediğinizi yapın.</p>
<p>Ya da <b>“seks”</b> konusunu aklınıza takın.</p>
<p>Öpüşmek ayıp mı değil mi, onu tartışın.</p>
<p>Ahlakı alın, yatak odalarına sokun, kapısını kilitleyin ki ahlak dediğiniz şey dışarıya taşmasın, herkes birbirine yalan söylesin, birbirini kazıklasın, birbirini haksızca suçlasın, çıkar hesapları yapsın, başkasının hakkını yesin.</p>
<p>Ahlakı oralarda aramayın.</p>
<p>Ahlak yatak odasındadır, dışarıda da ahlakın hiç yeri yoktur.</p>
<p>Eşine sadık mısın, gerisine karışma, ondan sonrası sana serbest.</p>
<p>Eşine sadık bunca insanın yaşadığı bu ülkede niye bu kadar çok yalan, bu kadar çok ölüm var?</p>
<p>Çok ahlaklısınız da ondan.</p>
<p>Bana ne ahlakınızdan?</p>
<p>Kapalı kapılar ardında sevişmek değil, kapalı kapılar ardında gizli anlaşmalar yapıp halkını kandırmaktır bence ahlaksızlık.</p>
<p>Hiçbirinizin ırkıyla bir ortaklığım yok, ahlakınızla da bir ortaklığım yok.</p>
<p>Bir güzel sövmek istiyorum.</p>
<p>Öyle yakası açılmadık küfürler bilirim ki şaşarsınız.</p>
<p>Ben niye efendi efendi yazılarımı yazıyorum.</p>
<p>Efendi bir adam değilim ki, okuyanı kandırmak bu.</p>
<p>Sizi kandırmamalıyım.</p>
<p>Asık suratlı bir akşam var dışarıda, hafiften yağmur çiseliyor.</p>
<p>Elli yıl sonra bugün konuşulanların hiçbiri hatırlanmayacak.</p>
<p>Bambaşka bir hayat olacak o zaman.</p>
<p>Nika İsyanı’nı hatırlıyor musunuz?</p>
<p>Yıl 532, günlerden 13 ocak, Bizans’ta büyük bir isyan çıktı.</p>
<p>Bizans’ın başında İmparator Justinianos vardı, Hipodrom’daki at yarışları sırasında, iki rakip grup Mavilerle Yeşiller ayaklandılar, İmparator korkudan kaçacaktı, karısı cesur çıktı, onu vazgeçirdi.</p>
<p>İmparator, isyancılara saldırdı, otuz bin kişi öldü bu şehirde.</p>
<p>Bizans mütefekkirleri ne yorumlar yapmışlardır, siz şimdi hatırlıyor musunuz olanları?</p>
<p>1908’i hatırlıyor musunuz, o zamanki tartışmaları, kavgaları hatırlıyor musunuz?</p>
<p>İnsan nasıl yürüyor acaba, beyin bacaklara nasıl komut veriyor, bir adım sonra bir adım daha, bu sistem nasıl işliyor?</p>
<p>İnsanlar nasıl bu kadar saçmalıklara meyyal, nasıl bu kadar yalancı olabiliyor?</p>
<p>Ulan hayat, ulan hayat, kancık kasığında döllenmiş hayat...</p>
<p>Senin eciğini, bücüğünü, mercimekten küçüğünü...</p>
<p>Sizden değilim, ırkınızdan değilim, ahlakınızdan değilim, bugün hiçbir şey değilim.</p>
<p>Bir türkü söyler giderim.</p>
<p>İndim derelerine derelerine...</p>
<p><b><br/>ahmetaltan111@gmail.com</b></p>
</div>

Kaynak: [taraf.com.tr](http://www.taraf.com.tr:80/ahmet-altan/makale-ahhh.htm), [web.archive.org (arşiv bağlantısı)](http://web.archive.org/web/20140110092516/http://www.taraf.com.tr:80/ahmet-altan/makale-ahhh.htm)
