# Çetin Altan ve başbakan

*Ahmet Altan 03.02.2009*

<div class="yazi">Talih bazen, insanı kuşkulandıracak kadar iyi davranır birine. <br/>“Ben bunu hak ediyor muyum” diye sorarsın kendine. <br/>Bu çağın en büyük yazarlarından birinin, Çetin Altan’ın oğluyum ben. <br/>Ve hep “ben bunu hak ediyor muyum” diye sorarım. <br/>Bu “armağanı” hak edebilmek için uğraşırım. <br/>Talihe olan borcumu ödeyebilmek için tek yapabildiğim, babamın yürüdüğü yolda, onunki kadar parlak, güçlü, etkili adımlarla olmasa da yürümeye çabalamaktır. <br/>Önceki akşam babamı Aya İrini’nin sahnesinde izledim. <br/>Sanem’in deyimiyle, “seksen yaşında biri olarak çıktı sahneye ve kırk yaşında biri olarak indi.” <br/>Yaşlılık, onun hınzır ruhunun üstüne örttüğü ince bir harmaniye gibidir, yazmaya ya da konuşmaya başladığında, beni her zaman çok şaşırtan zekâsının rüzgârı, önce hafif hafif kıpırdatır o örtüyü, sonra iyice sallamaya başlar, sonunda o harmaniye uçar gider ve ortaya genç bir adam çıkar. <br/>Öylesine gençtir ki onun o hali, onun yanında küçük bir kedi yavrusu gibi duran ben, kendimi yaşlı bir adam gibi hissedip, onu “oğlum” gibi görmeye başlarım. <br/>Kendinden yaşlı olan “oğluna” hayran bir “baba” olur çıkarım. <br/>Bakmayın böyle yazdığıma, elbette böyle şeyler söyleyemem ona, nerde bende babama “seni oğlum gibi görüyorum bazen” diyecek cesaret, ben babamdan korkarım. <br/>Bir şey söylemesine gerek yok, gözlerinde belirecek küçücük bir “bunu beğenmedim” ifadesi beni derinden sarsmaya yeter. <br/>Garip bir ilişkidir çünkü bu. <br/>O benim babam ama o Çetin Altan. <br/>Onun yazdığı ve söylediği cümleler belirledi benim hayatımı. <br/>Babaca değildi öğütleri hep yazarcaydı. <br/>“Yazıya ihanet etme,” dedi, “bu ihanetlerin en büyüğüdür.” <br/>Bir yazarı izleyerek büyüdüm. <br/>Yazarlar, yüz binlerce, milyonlarca insanın dikkatini çeken büyük bir ışık gibidirler, o ışığı onların içinde yanan nasıl bir ateşin yarattığına tanık oldum. <br/>O ateş, milyonları ısıtıp aydınlatırken yazarın kendini de yakar. <br/>Bir yazar olabilmek için bazen bir yaşamdan vazgeçmek gerekir. <br/>Kendimi bildim bileli onun yazılarını okurum, birçok yazısını ezbere bilirim, birçok yazısı bana hayatta nasıl durulması gerektiğini öğretmiştir, başkalarına öğrettiği gibi. <br/>Ama ben o yazılardan başka şeyler de gördüm. <br/>Cebinde sadece elli kuruş varken gazeteden nasıl istifa ettiğini gördüm. <br/>Her sabah tek başına evden çıkıp mahkemelere gittiğini gördüm. <br/>Bir şafak vakti, darbecilerin polisleri onu almaya geldiklerinde, onlara nasıl gülerek, “ben hazırlanırken bir kahve için beyler” dediğini gördüm. <br/>Bir hapishanenin parmaklıkları arasında nasıl yaralı bir aslan gibi durduğunu gördüm. <br/>İlk torununun yüzüne ilk kez demir bir kafesin arkasından bakarken yüzünde beliren gülümsemeyi gördüm. <br/>Yeryüzündeki bütün yazarlar gibi yazar olmanın tek kişilik çilesini çekerken, bu ülkede yazar olmanın getirdiği belaları nasıl sırtlandığını da gördüm. <br/>Meclis’te onu linç etmeye kalktıklarında eve, yüzlerce adamın alçakça çiğnediği mosmor vücuduyla döndüğünü gördüm. <br/>Ben Taksim Meydanı’nda onun elli bin kişiyi bir sözüyle güldürüp, bir sözüyle ayağa kaldırdığını gördüm. <br/>Sıkıyönetim mahkemelerinde savunmasını yaparken, onun sözlerinden korkan askerî yargıçların nöbetçilere “susturun onu” diye nasıl bağırdıklarını gördüm. <br/>Doğru bildiğini söyleyebilmek için bütün taraftarlarını ve dostlarını kaybetmeyi göze aldığını gördüm. <br/>Ben onun, bugün ikisi de başka diyarlara uçmuş olan annesiyle karısına sövdüklerinde nasıl yumruklarını sıktığını gördüm. <br/>Ben onu gördüm. <br/>Ben onu her yerde gördüm. <br/>Ben sadece “baba” dediğim bir adamı değil, ömrüm boyunca bir yazarı gördüm. <br/>Bugün böyle bir yazı yazıyorsam, bunu babam için değil, bir yazar için yazıyorum. <br/>Ben onu önceki gün Aya İrini’de gördüm. <br/>Bir ödül veriyorlardı. <br/>Ama orada bir ödülden daha başka bir şey gördüm. <br/>Seksen iki yaşındaki bir yazar konuşurken, bir başbakanla kültür bakanı, iki genç delikanlı gibi bir kenara çekilip ayakta dinlediler. <br/>Birçok şey gördüm ama bunu hiç görmemiştim. <br/>Böylesine doğal bir nezaket, böylesine zarif bir saygı... <br/>Belalarla kutsanmış bir hayatın herhangi bir noktasında karşılaşacağımı sanmadığım, bu topraklarda pek rastlanmamış bir sahneydi. <br/>Bundan etkilendiğimi itiraf edeyim. <br/>Nasıl bir ülkede yaşadığımı biliyorum, yazarlara bu ülkede neler yaptıklarını, ne acılar çektirdiklerini biliyorum, onları öldürdüklerini, işkencelerden geçirdiklerini, hapishanelerde çürüttüklerini biliyorum. <br/>Bazen, “hiçbir şey değişmeyecek mi” diye umutsuzluğa kapıldığım da oluyor. <br/>Ama önceki gece Aya İrini’de yaşananları izlerken, “bir şeyler değişiyor galiba” duygusuna kapıldım. <br/>Yazarları linç ettiren, hapislere attıran başbakanlardan, yazarlara saygı gösteren başbakanlara gelmek az iş değil... <br/>Yarın belki yeniden bizi ümitsizliğe düşürecek olaylarla karşılaşacağız ama bugün ümitliyim. <br/>Ve, şunu anladım, “ümitli olmak” güzelmiş. <br/>Şunu da anladım, “ben çocuklarımızın bu tür bir saygının gelenekselleştiği, böyle bir gelişmişliğin doğallaştığı bir ülkede yaşamalarını istiyorum.” <br/>Öyle bir ülkeyi hayal etme imkânını gördüm ben geçen gece. <br/>Ve bu hayal hiç bozulmasın istedim.</div>

Kaynak: [taraf.com.tr](http://www.taraf.com.tr:80/makale/3859.htm), [web.archive.org (arşiv bağlantısı)](http://web.archive.org/web/20100428082950/http://www.taraf.com.tr:80/makale/3859.htm)
