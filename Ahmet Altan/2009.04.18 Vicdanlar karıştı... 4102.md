# Vicdanlar karıştı...

*Ahmet Altan 18.04.2009*

<div class="taraf_structure_2col_1zq">
<div class="margen_n">



 <p>Hoyratlık iyi bir şey değil... <br/><br/>Ama kurnazlık da iyi bir şey sayılmaz. <br/><br/>Hayatı boyunca cüzamla cansiperane mücadele etmiş Türkan Saylan’ın evini, o ciddi bir hastalıkla boğuşurken basmak, evet, hoyratça bir tutum. <br/><br/>Çocukları okutma kampanyasına öncülük eden bir hanımı götürüp bir gece nezarette tutmak da öyle. <br/><br/>Bu sahneleri gördüğünüzde vicdanınız sızlar gerçekten. <br/><br/>Ama koskoca Ergenekon’u, Türkan Hanım’ın kırmızı mendilini başına bağlamış bir halde görüldüğü o unutulmaz resminin arkasına saklamaya çalıştığınızda “kurnazlık” sınırını geçmiş olursunuz. <br/><br/>Ergenekon, darbecilikle ilgili bir dava. <br/><br/>Darbenin ne olduğunu biliyor musunuz? <br/><br/>Salkım saçak idam sehpalarını, zindanlara kapatılan binlerce insanı, işkenceleri hatırlıyor musunuz? <br/><br/>Eğer başarsalardı, o acıları Türkiye bir kez daha yaşayacaktı. <br/><br/>Başaramadılar. <br/><br/>Yenildiler. <br/><br/>Yenilmişlere acıyalım. <br/><br/>Ama bence hangi yolda, hangi savaşta yenildiklerini de unutmayalım. <br/><br/>Ayrıca, Ergenekon’un henüz tümüyle teslim olmadığını, Ergenekon severlerin bu “darbe girişimini” gözlerden saklamak için uğraştıklarını, mümkün olursa bu hareketi yeniden canlandırmak için birilerinin hâlâ kenarda beklediğini de aklımızdan çıkarmayalım. <br/><br/>Lider kadrosunun tümü yakalanmadı henüz. <br/><br/>Gövdesinin de tamamen ele geçirildiği söylenemez. <br/><br/>Bu ülkenin geleceğini, burada yaşayan insanların hayatını yakından ilgilendiren bir kavga hâlâ sürüyor. <br/><br/>Sadece gazeteleri okumak bile kavganın nasıl canhıraş bir şekilde sürdürüldüğünü göstermeye yeter. <br/><br/>Ergenekon soruşturmasını durdurmak, geriletmek, bir darbenin yolunu yeniden açmak için çabalayanların sayısı sanıldığından daha fazla. <br/><br/>O cephanelikleri, cinayetleri, fişlemeleri, işkenceleri, Güneydoğu’da ensesine kurşun sıkılan Kürtleri, Şemdinli’yi, lahikayı, planları, dinlemeleri, bombalamaları unutturmaya çalışıyorlar. <br/><br/>Tutuklanan hocaların her birinin “darbeci generallerle” yaptıkları görüşmeleri, hizmet arz etmelerini, akıl vermelerini, yol göstermelerini, cübbelerinin altından gözüken “postallarını”, Türkan Hanım’ın “resminin” arkasına saklamak mümkün mü? <br/><br/>Ayrıca, bütün Ergenekon davasını sadece Saylan’ın bir resminin üstüne yaslamaya çalışanlar bence Türkan Hanım’a da haksızlık ediyorlar. <br/><br/>Bu kadar yaslanmadan sonra başka gerçekler ortaya çıkarsa, yaşanılacak üzüntü büyük olur. <br/><br/>Türkan Hanım, “ne darbe, ne şeriat” dedi ama o sözü söyleyene kadar darbecilerle uzun bir yol yürüdü. <br/><br/>Saylan’ı bu kadar keskin bir şekilde tartışmaya açmayın bence. <br/><br/>Bu “hoyratlığı” yapmayın. <br/><br/>Ergenekon kavgasını Türkan Hanım üzerinden yürütmeyin. <br/><br/>Doğan Holding’in icra kurulunda olan ve çocukları okutan bir kampanyayı yürüten genç hanıma yapılanlar da üzüntü verici. <br/><br/>Ama bence onu da bir simge haline getirmeyin. <br/><br/>Unutmayın ki bu son tutuklamadaki bütün tanınmış isimler, darbeyi planlayan Eruygur’la yakın ilişki kurmuş kişiler. <br/><br/>O genç hanımın darbecilerle bir ilişkisi var mıydı yoksa sadece çocukları okuttuğu için mi gözaltına alındı? <br/><br/>Bunu en iyi o holdingin bünyesindeki gazeteler bilir. <br/><br/>Oranın yöneticilerinin çoğunu da tanırım. <br/><br/>Bir tanesinin beni ya da bizim gazeteden birini arayıp, “o hanımın, o darbecilerle hiç bir ilişkisi yoktu, onları tanımazdı bile” demesi yeter. <br/><br/>Biz o hanımı sonuna kadar koruruz. <br/><br/>Onu koruyabilmek için elimizden ne geliyorsa yaparız. <br/><br/>Nedense son günlerde çocukken seyrettiğim, adını bile bilmediğim bir film var aklımda. <br/><br/>New York’ta mahalle çeteleri birbirleriyle dövüşürken masum bir kör çocuk bıçaklanıp öldürülür. <br/><br/>O çocuğun öldürülmesiyle ilgili mahkemede geçer bütün film. <br/><br/>Ve sonunda o kör çocuğun her seferinde cinayet mahallinde olduğu, çete üyeleri birini öldürdükten sonra silahlarını o kör çocuğun paltosuna sakladıkları çıkar ortaya. <br/><br/>Filmin başında o kör çocuk için sızlayan vicdanlar, filmin sonunda o kör çocuğun yardımıyla öldürülenler için sızlar. <br/><br/>Biz bir darbe girişiminden söz ediyoruz burada. <br/><br/>Öldürülmüş ve öldürülecek insanlardan söz ediyoruz. <br/><br/>İlk kez bir darbenin ortaya çıkarılması, toplumun bütün kesimlerine nüfuz etmiş, en tepelere tırmanmış bir örgütün yakalanması herkesi sarsıyor. <br/><br/>Yakalanan isimler toplumun “tanınmış” insanları. <br/><br/>Ergenekon’a çok benzeyen bir örgüt İtalya’da yakalanmıştı. <br/><br/>Şu ünlü P2 Locası. <br/><br/>Yedi bin beş yüz kişi tutuklanmıştı. <br/><br/>Çoğu toplumun yakından tanıdığı isimlerdi. <br/><br/>Darbe dediğiniz şey kendisine her zaman toplumun zirvelerinden yandaş bulur zaten, 12 Eylül’de Evren’i kutlamaya giden Anayasa Mahkemesi üyeleri toplumun “saygın” üyeleri değil miydi? <br/><br/>Hoyratlık kötüdür. <br/><br/>Kurnazlık da öyle. <br/><br/>Hoyratlıklara kızalım, vicdanlarımız bunun için sızlasın elbette ama bu darbe yolunda öldürülmüş insanları da unutmayın, vicdanınızda onlar için de bir yer açın eğer mümkünse. </p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5092.htm), [web.archive.org (arşiv bağlantısı)](http://web.archive.org/web/20090905091430/http://www.taraf.com.tr:80/makale/5092.htm)
