# Ve operasyon başladı…

*Ahmet Altan 22.02.2008*

<div class="taraf_structure_2col_1zq">
<div class="margen_n">



 <p>Biraz tuhaf bir operasyon bu.<br/>
Yapılacağı daha önceden “youtube” tarafından duyurulan ilk askeri operasyon olarak kayıtlara geçecek herhalde.<br/>
Trajedileri bile komediye çevirebilen tuhaf bir yapımız var bizim.<br/>
İnsanların hayatlarını ilgilendiren bir harekât bütün dünyayı gülümsetebilen bir garipliğe dönüşebiliyor.<br/>
Bu operasyonun yapılacağını PKK çok önceden biliyordu zaten.<br/>
Biz Kandil’deyken bunun olacağını söylediler bize.<br/>
Kimse için bir sürpriz değil anlayacağınız.<br/>
“Ben geliyorum” diyen bir operasyon kimseyi hazırlıksız yakalamak gibi bir amaç gütmüyorsa, başka bir amacı olmalı.<br/>
Hemen hemen herkesin ortak fikri bunun “Türkleri” yatıştırmak amacıyla yapıldığı.<br/>
Hatta, silahın ve ölümün bir arada gözüktüğü bu operasyonun bir barış harekâtının ön hazırlığı olduğu gibi bir ümit bile hissediliyor yorumcuların konuşmalarında.<br/>
Gerçekten amaç bu olabilir.<br/>
Ama sorun şu:<br/>
Bu ülkede sadece Türkler yaşamıyor.<br/>
Bu ülkenin bir de Kürt vatandaşları var.<br/>
Onların da acıları, öfkeleri bulunuyor.<br/>
Onları nasıl yatıştıracağız?<br/>
Bizim devletin kafasında bir vatandaş tipi yatıyor.<br/>
Bu vatandaş bir Türk.<br/>
Müslüman.<br/>
Sünni.<br/>
Ama asla devletin müsaade ettiğinden fazla dindar değil.<br/>
Dinsiz de değil.<br/>
Bayram namazına giden, içki içen, denk gelirse çapkınlık da yapan bir Müslüman devletin kafasındaki.<br/>
Bu vatandaş tipi, Cumhuriyet’in kuruluşundaki “devlet memuru” prototipi aslında.<br/>
Bizim devletimiz, bütün vatandaşlarını “memuru” olarak görüyor.<br/>
Ve, bir memur gibi olmalarını istiyor.<br/>
Bu memur tipolojisinin sınırlarına girmeyen herkesi en iyi ihtimalle yok farzediyor, daha kötü ihtimalle “düşman” görüp kendisi yok ediyor.<br/>
Onun için türbanı yasaklıyor.<br/>
Onun için Kürtlerin çocuklarına anadillerini öğretmelerine izin vermiyor.<br/>
Onun için Alevilerin cemevlerini ibadethaneden saymıyor.<br/>
Onun için demokratları hapishanelerde süründürüyor.<br/>
Ama bir sorun var.<br/>
Bizim devlet bütün bunları belirlediğinde vakit bir yüzyıl önceyi gösteriyordu, nüfus da on iki on üç milyon civarındaydı.<br/>
?imdi Yirmi Birinci Yüzyıldayız…<br/>
Ve nüfus yetmiş milyon.<br/>
Bu yetmiş milyonun içinde milyonlarca Kürt, kendini devletin tarifinden daha fazla dindar hisseden milyonlarca Sünni, kimliğini açıkça söyleyen milyonlarca Alevi, milyonlarca değilse de epeyce demokrat bulunuyor.<br/>
Bütün bu insanların oluşturduğu yapı artık devletin eski alışkanlıklarıyla yönetebileceği bir yapı değil elbette.<br/>
O yüzden de bu ülkenin vatandaşlarıyla devlet arasında sürekli sorun çıkıyor.<br/>
Bu sorunların en büyüklerinden biri Kürt sorunu.<br/>
Devlet önündeki en büyük sorunlardan birini sanki bu ülkede Kürt yokmuş gibi çözmeye çalışıyor.<br/>
Onların ne hissettiğini, ne hissedeceğini umursamıyor.<br/>
Son yıllarda ölen asker çocuklarla gerçek biçimde canı yanan, acı çeken, öfkelenen Türkleri yatıştırmaya çalışmak, doğru bir hareket…<br/>
Ama bunu Kürtleri ezerek, hırpalayarak, sindirerek, aşağılayarak yapmak doğru mu?<br/>
Bu ülkede yaşayan herkesi aynı derecede memnun edecek, hepsinin içini rahatlatacak bir çözüm yok mu?<br/>
Sadece devletin kafasındaki “vatandaş” tipinin içini rahatlatacak çözümlerle milyonlarca insanın yaşadığı bu ülke huzura kavuşabilir mi?<br/>
Bu kara operasyonunda ya birileri ölürse?<br/>
Böyle bir gelişme, barış getirebilir mi?<br/>
Çözümü sadece baskıda, yasakta, silahta, ölümde arayan bir anlayış, kendi insanlarıyla sürekli sorun yaşar.<br/>
Bu ülkede insanlar yaşıyor.<br/>
Türk, Kürt, Sünni, Alevi, Ermeni, Rum, Yahudi, Yezidi, dinsiz, demokrat, solcu, milliyetçi milyonlarca insan.<br/>
Onlardan hangisinin “insan” sayılacağına karar vermek devletin işi değil.<br/>
Ayrıca gücü de yetmez.<br/>
Yetmiyor da zaten.<br/>
Bitmez tükenmez sorunlarla sakatlanıyor hayatlarımız.<br/>
Kavga, savaş, cinayet çıkıyor karşımıza sürekli.<br/>
Galiba “devleti”  karşımıza oturtup onu eğitmemiz gerekiyor:<br/>
Bak, bu ülkede yetmiş milyon insan yaşıyor.<br/>
Onların hiçbirini diğerinden ayıramazsın.<br/>
Birini memnun etmek için diğerini üzemezsin.<br/>
Artık “silahtan ve operasyondan” başka bir çözüm bulacak olgunluğa ulaşmalısın…<br/>
Büyüdün çünkü…<br/>
Seksenini geçtin.<br/>
Artık çocuk değilsin.<br/>
23.02.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/48.htm), [web.archive.org (arşiv bağlantısı)](http://web.archive.org/web/20090905091333/http://www.taraf.com.tr:80/makale/48.htm)
