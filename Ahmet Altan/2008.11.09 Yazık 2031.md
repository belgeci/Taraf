# Yazık

*Ahmet Altan 09.11.2008*

<div class="yazi">Başbakan Erdoğan, Aktütün olayından bu yana yaptığı her konuşmayla yeni bir şaşkınlık yaratıyor. <br/>Çok değil, daha üç yıl önce Türkiye’yi Avrupa’ya taşıyacak, siyasette askerin hâkimiyetini kıracak, anayasayı sivilleştirecek, hukuk sistemini yenileyecek, ülkeyi özgürleştirecek ve “tarihe geçecek” bir lider olarak duruyordu sahnede. <br/>Ardı ardına uyum yasaları çıkartmıştı. <br/>Ankara ve İstanbul koalisyonunun baskısıyla ezilen Anadolu’nun, varoşların, ezilenlerin temsilcisiydi. <br/>Dine saygılı bir dindar, bir muhafazakâr ve Avrupa Birliği üyeliği konusunda kararlı bir ilericiydi. <br/>Türkiye’nin ihtiyaç duyduğu bir sentezi yaratacak ve “muhafazakârlarla ilericileri” aynı hedefte birleştirecekti. <br/>Avrupa Birliği gibi ortak bir amaca giden yolda önderliğe soyunmuştu. <br/>Kürt meselesinde nispeten barışçı bir çizgideydi. <br/>Sınırötesi operasyonlara, “sınırın içindeki sorunları çözdünüz mü” diye karşı çıkıyordu. <br/>Beldes ve Köydes gibi projelerle bütün Anadolu’daki köylere yol, su, elektrik götürüyordu. <br/>Sağlık sistemini yenilemiş, insanların hayatlarını kolaylaştırmıştı. <br/>“Türkiye’nin zencileri” denilen ezilenlerin sesi olmuştu. <br/>Şemdinli skandalındaki kayganlığı dışında hep dik durmuştu, cesur durmuştu, eğilmemişti. <br/>İstanbul ve Ankara kızmıştı ama Türkiye’nin geri kalanı sevmişti onu. <br/>Son seçimlerde yüzde kırk yedi gibi muazzam bir oy oranına ulaşmıştı. <br/>Seksen beş yıldır değişmeyen baskı rejimini, devletin vatandaşını ezen tutumunu, hukuksuzluğu Avrupa üyeliğiyle sona erdirecekti. <br/>Bir ümitti. <br/>Sonra Anayasa Mahkemesi girdi devreye. <br/>AKP’ye kapatma davası açıldı. <br/>Hukukla alakası olmayan tuhaf bir karar verdi mahkeme. <br/>Bu kararıyla AKP’yi kapatmadı ama esir aldı. <br/>Ve Tayyip Erdoğan değişti. <br/>“Zencilerin sesi” olan ve bununla övünmesi gereken “büyük zencinin” rengi her konuşmayla biraz daha açıldı. <br/>Biraz daha “beyazlaştı.” <br/>Zenci ülkenin beyaz devletine adım adım yanaşmaya başladı. <br/>Halkının değil, devletin sözcülüğünü tercih etti. <br/>Bu devleti, halkına saygı gösterecek bir yapıya kavuşturması gerektiğini unuttu. <br/>Aktütün’de hesap sorması gerekirken Genelkurmay Başkanı’na sahip çıktı. <br/>Kürt meselesinde çözümün yolunu arayacağına, savaşçıların, “şahinlerin” üslubunu benimsedi. <br/>Onun bu konuşmaları, yıllarca onu destekleyenleri hayal kırıklığına uğratırken, onu eleştiren dostlarının sayısı artmaya başladı. <br/>Fehmi Koru, “Obama olarak başladı şimdi Bush oldu” dedi onun için. <br/>Biz o sözü manşete taşıdık. <br/>Erdoğan dün bu söze cevap verdi. <br/>Eski dostu Koru’ya “sevsinler seni” dedi. <br/>Konuşmasını baştan sona okudum. <br/>Siz de okuyun. <br/>İtiraf edeyim hayatımda okuduğum en tuhaf konuşmaydı. <br/>Öyle cümleler vardı ki ne dediğini, ne demek istediğini anlamadım bile. <br/>Sivil anayasa yapmaktan “şimdilik” vazgeçtiğini anlayabildim. <br/>“Devletin değerlerine” çok önem verdiğini de. <br/>O çok önem verdiği “devletin değerleri” arasında, inanç ve fikir hürriyetine baskı yapmak olduğunu unutmuştu anlaşılan. <br/>Başörtülü çocukları okula sokmayan, Erdoğan’ın çok önem verdiği “devletin değerleri”. <br/>Kürtlerin anadilde eğitim yapmasını engelleyen, o devletin değerleri. <br/>İnsanları fikirlerinden dolayı hapse atan, o devletin değerleri. <br/>Generallerin Çankaya’da cumhurbaşkanının eşinin elini sıkmamasına yol açan, o devletin değerleri. <br/>Aynı generallerin Parlamento’yu boykot edecek cüreti bulmalarının kaynağı, o devletin değerleri. <br/>İnsanları gözaltında öldüren, o devletin değerleri. <br/>Ergenekon’un oluşmasına göz yuman, o devletin değerleri. <br/>Erdoğan şimdi o değerleri savunuyor. <br/>Konuşmalarında “bayrak ve devlet” kelimelerinden geçilmiyor. <br/>Peki, “özgürlük, adalet, eşitlik, kardeşlik, başörtüsü, Kürt realitesi, Alevi açılımı, Avrupa, zenginleşmek, barış” kelimelerine ne oldu? <br/>Kim sildi bu kelimeleri Erdoğan’ın konuşmalarından? <br/>Biz “bayrak ve devlet” konuşmalarını çok dinledik, bugünkü statükoyu sürdürmek isteyen her işbirlikçi lider zaten bu hamasetin arkasına saklanıyor. <br/>Erdoğan’ın da aynı siperin içine girmesi ve kendini destekleyen milyonlarca insanı ortada bırakması bakalım ona ne kazandıracak. <br/>Dün, “ben Obama değilim” diye bağırıyordu. <br/>Obama, Amerika’yı ve dünyadaki savaşçı eğilimleri değiştireceği ümidini yaratarak yeryüzünde heyecan uyandıran genç bir siyasetçi. <br/>Obama olmak hiç de fena bir şey sayılmaz. <br/>Erdoğan haklı, o Obama değil. <br/>Ama daha üzücü olanı... <br/>Onun artık Erdoğan da olmaması. <br/>O artık bir “beyaz” adam. </div>
