# Ne yapmalı?

*Ahmet Altan 27.05.2009*

<div class="taraf_structure_2col_1zq">
<div class="margen_n">



 <p>Bir ülkede bir iç savaş yaşandıysa o ülkede “nefret” duygusunun yayılması kaçınılmazdır. <br/><br/>Savaş sırasında, taraflar da, onların yayın organları da büyük bir “savaş propagandasına” kapılıp bu nefreti körüklerler. <br/><br/>Sonra “barış” zamanı geldiğinde herkes kendini bir nefretin esiri olarak bulur. <br/><br/>Bugün bu ülkede gerek Türklerin gerekse Kürtlerin önemli bir bölümünde yerleşik bir nefret ve intikam duygusu bulunuyor. <br/><br/>Barışın önündeki en büyük engel de benim görebildiğim kadarıyla bu duygusal barikat. <br/><br/>Kimse “barış olmasın” demiyor. <br/><br/>Ama herkes, “barış benim istediğim gibi olsun” diyor. <br/><br/>İki ülke savaştığında barış daha kolaydır. <br/><br/>Galip bellidir, mağlup bellidir. <br/><br/>Yenen, şartlarını diğerine dikte ettirir. <br/><br/>İç savaşlarda genellikle bu iş o kadar kolay olmaz. <br/><br/>Bir kere kimin galip kimin mağlup olduğu o kadar kesin bir şekilde çıkmaz ortaya. <br/><br/>İkincisi ve daha önemlisi, bir taraf kesin şekilde zaferini kabul ettirse de “iç savaşın” nedenleri ortadan kalkmış olmaz, aksine hoşnutsuzluk, nefret ve öfke daha derinliğine yerleşir toplumun dokusuna. <br/><br/>Daha önceki Kürt ayaklanmalarının bastırılmış olmasının bu sorunu çözmeye yetmediğini, her bastırılan ayaklanmanın yeni bir ayaklanmanın tohumunu attığını hatırlamamız bize barış için “galibiyetin” yetmediğini gösterir. <br/><br/>Bugün yaşadığımız Güneydoğu’daki iç savaşın galibi yok. <br/><br/>PKK’nın isteklerini silahla kabul ettirmesinin bir yolu olmadığı artık herkes tarafından anlaşıldı. <br/><br/>Ordu da PKK’yı ne yaparsa yapsın yenemiyor. <br/><br/>Bu hareket kökünü halktan aldığı sürece de yenemeyecek. <br/><br/>Zaten yenebilecek olsa bu iş yirmi beş yıl sürmezdi. <br/><br/>Bir kilitlenme hali var ortada. <br/><br/>Bu kilidi çözmek gerekiyor. <br/><br/>Ama nasıl? <br/><br/>Önce en “yuvarlak” lafı söyleyip sonra onu açalım bence. <br/><br/>Herkesin memnun olacağı bir çözüm bulunmalı. <br/><br/>Bu yuvarlak bir laf, bu nasıl olacak? <br/><br/>Benim görebildiğim kadarıyla “eski sistemimize” yeni eklemeler yaparak herkesi memnun edecek bir çözüm bulamayız. <br/><br/>O zaman ne yapacağız? <br/><br/>Yeni bir sistem bulacağız. <br/><br/>O sistem ne? <br/><br/>O sistem, Avrupa Birliği’nin ölçüleri. <br/><br/>Birçok Kürdün “Avrupa Birliği” ölçülerini yetersiz bulduğunu biliyorum. <br/><br/>Birçok Türkün de bundan hoşlanmadığı gün gibi aşikâr. <br/><br/>Ama ben gene de bildiğim kadarıyla anlatayım, Avrupa Birliği ülkedeki herkesin, her ırkın, her dinin eşitliğini kabul ediyor. <br/><br/>Herkesin eğitim, iletişim, ibadet haklarını koruma altına alıyor. <br/><br/>Bunu nasıl yapıyor? <br/><br/>“Önce Türk sonra insan” olmuyorsun. <br/><br/>“Önce Kürt sonra insan” da olmuyorsun. <br/><br/>Hep birlikte önce “insan” oluyorsun sonra da ne istersen o oluyorsun. <br/><br/>Şimdi, savaşın hepimizi çıldırttığını, “insan” olmayı küçümsediğimizi, Türk ya da Kürt olmayı “insan” olmaktan daha çok önemsediğimizi, “insan haklarıyla” yetinmeyip Türk ya da Kürt hakları istediğimizi biliyorum. <br/><br/>Ama bence bu savaşı “insan haklarını” bir kenara iterek çözemeyiz. <br/><br/>Ayrıca “insan” olmak Türk olmaktan da Kürt olmaktan da daha önemli bir ölçüdür. <br/><br/>Eğer amaç özgürce, zengince, huzurla yaşamaksa “insan” olmak bunu sağlayacak ölçüdür. <br/><br/>Ama amaç, “yaşamak” değil de “yönetmekse”, o zaman “insan” olmak önemsizleşir, ait olduğun ırk önem kazanır. <br/><br/>Siyasetçilerin önemli bir çoğunluğu için insanların yaşaması değil, onları yönetmek önemlidir, onun için onlar hep Türklerden ve Kürtlerden bahsederler. <br/><br/>Yazarlar, sanatçılar, aydınlar içinse “hayat” önemlidir, kitlelerin daha iyi yaşaması önemlidir, kalabalıkların özgür ve huzurlu olması önemlidir, onun için onlar da “insandan” söz eder. <br/><br/>Şimdi Türkler ve Kürtler isterlerse hep birlikte “siyasetçiler” gibi davranabilirler. <br/><br/>“Burayı kim yönetecek” kavgası yapabilirler. <br/><br/>Hiçbir sonuç alamazlar, burayı da kimse yönetemez. <br/><br/>Zaten de yönetemiyor. <br/><br/>Yönetilemeyen ve yönetilmeyen bir ülke Türkiye. <br/><br/>Bir kaosun içinde hep birlikte yuvarlanıyoruz. <br/><br/>Ama “insan” olmayı seçersek, hepimiz birer politikacı olmaktan vazgeçersek, burayı hep birlikte yönetiriz. <br/><br/>“Ben Kürdüm” diyen birinin bu ülkenin cumhurbaşkanı ya da başbakanı olabileceğini kabullenmek, insanları ırklarına göre değil fikirlerine göre kümelendirmek sorunu çözer. <br/><br/>Irkına bakmadan birini seçeriz. <br/><br/>Herkes de eşit bir şekilde, isterse ırkıyla övünerek yaşar. <br/><br/>Benim gördüğüm bu. <br/><br/>Yanlış olabilir. <br/><br/>Savaşı bitirecek, herkesi memnun edecek ve hemen yapılabilecek önerileri olanlar da söyler, bütün önerileri tartışırız. <br/><br/>En iyiyi savaşarak bulamadık, belki tartışarak buluruz.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5738.htm), [web.archive.org (arşiv bağlantısı)](http://web.archive.org/web/20090907060400/http://www.taraf.com.tr:80/makale/5738.htm)
