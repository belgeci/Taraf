# Alçaklık

*Ahmet Altan 17.09.2010*

<div class="yazi"><p>Çok garip biliyorum ama ben Türkiye’de işler iyiye doğru gittikçe belaların da artacağından endişeliyim.</p>
<p>Ciddi bir sistem değişikliğinin orta yerindeyken ülke hızla büyümeyi sürdürüyor ve işsizliği azaltıyorsa, bu gelişme, sistem değişikliğinin başarıyla yürüdüğünü gösterir.</p>
<p>Eski sistemin muhafızlarını en çok korkutacak olan da budur.</p>
<p>Ekonomik durumun iyileşmesi, değişikliği destekleyenlerin sayısını kaçınılmaz olarak arttıracağından, eski rejimden yana olanları panikletir.</p>
<p>Demokrasinin genişlediği, zenginliğin arttığı bir ülkede bela nasıl <br/>yaratılır?</p>
<p>Elde çok fazla imkân yok bunun için.</p>
<p>Ülkeyi altüst etmeye aday tek büyük sorun, Kürt sorunu.</p>
<p>Devlet-PKK çatışması da yetmez bu sağlam yapıyı bozmaya, daha büyük bir belaya, bir Türk-Kürt çatışmasına, İnegöl’de, Dörtyol’da denendiği gibi kitlesel bir patlamaya ihtiyaç var.</p>
<p>Onun için de türlü tertipler, oyunlar devreye sokuluyor.</p>
<p>PKK’nın ateşkes ilan ettiği dönemde dokuz gerilla öldürüldü.</p>
<p>Güneydoğu ayaklandı.</p>
<p>Dün yeni bir provokasyonla karşılaştık.</p>
<p>İçinde sivillerin, çocukların olduğu sivil bir minibüs uzaktan kumandalı bir mayınla havaya uçuruldu.</p>
<p>On kişi öldü.</p>
<p>Mayını patlatan alçak, gelenlerin kimliğini, sivil olduklarını gördü ama hiç aldırmadan onları öldürdü.</p>
<p>Devlet, hemen PKK’yı suçladı.</p>
<p>PKK ise alışılmadık bir süratle bu eylemi kendisinin yapmadığını açıkladı, BDP, eylemin “iyi çocukların” işi olduğunu kesin bir dille ifade etti.</p>
<p>Dörtyol’daki JİTEM-PKK işbirliğinin belgeleriyle ortaya çıkmasından sonra kimsenin PKK’nın böyle eylemler yapmayacağına dair kesin ifadeler kullanabileceğini, PKK’ya kefil olabileceğini sanmıyorum.</p>
<p>Ama Dörtyol’daki rezaleti bile üstlenen PKK bu kez eylemin sorumluluğunu çok kesin bir dille reddetti.</p>
<p>Batman’da, Kürtlerin çok sevdiği üç Kürt’ün ölümüne neden olan patlamanın yarattığı acının ve burukluğun etkileri henüz bölgede kaybolmamışken, PKK’nın yeniden Kürt sivilleri öldürmesi kendisi açısından tam anlamıyla bir çılgınlık olur.</p>
<p>Şu sırada PKK’nın Kürt halkıyla kapışmayı göze alabilmesi çok mümkün gözükmüyor.</p>
<p>Bu saldırıyı PKK yapmadıysa, geriye bir tek “şüpheli” kalıyor, o da BDP Başkanı’nın söylediği gibi “iyi çocuklar” çetesi.</p>
<p>Şemdinli türü bir saldırı olabilir mi bu?</p>
<p>Olabilir.</p>
<p>Saldırının, hükümet yetkilileriyle BDP yöneticilerinin buluşmasından birkaç saat önce olması, bu alçaklığı yapanların bu buluşmadan haberdar olduğunu gösteriyor.</p>
<p>Hükümet, eylemin sorumlusu olarak hemen PKK’yı gösterdi ve yapılacak buluşmayı iptal etti.</p>
<p>Saldırganın kimliği konusunda fazlaca aceleci bir karar vermiş olma ihtimalleri yüksek.</p>
<p>Saldırıyı, Ergenekon’un Güneydoğu’daki parçası da yapmış olabilir.<br/>Şu anda gerçeği bilmiyoruz, gerçeği kesin bir şekilde biliyormuş gibi davranmak herkesi hataya sürükleyebilir.</p>
<p>Bu korkunç vahşet, bu ülkede yaşayan herkese bir gerçeği göstermeli, eğer dünyanın sayılı ülkelerinden biri olmaya aday, gittikçe zenginleşen ve güçlenen bir ülkede huzur içinde yaşamak istiyorsak Kürt sorununu çözmeliyiz.</p>
<p>Kürtlerin çocuklarına “anadillerinde eğitim yaptırmalarını” engelleyeceğiz diye bütün ülkenin geleceğini yakmanın, Türklere ve Türk milliyetçilerine nasıl bir yararı olacak?</p>
<p>Bu sorununun çözümsüzlüğünde, bu ülkenin “eski efendilerinin” çıkarı var ama onlardan başka kimsenin çıkarı yok, neden sadece “psikolojik bir takıntı” yüzünden Kürtlerin en doğal hakları reddedilsin?</p>
<p>Neden çocukları bile öldürebilecek derecede gözü kararmış alçaklara bu fırsat verilsin?</p>
<p>Kürtlerin doğal hakları kabul edilmediği sürece bu ülkede ne Türkler ne de Kürtler özgürce yaşayabilecek, bu sorunu kanlı bir belaya çevirmek isteyenler her zaman bu amaçları için vahşi saldırılar gerçekleştirecek.</p>
<p>Kürt haklarının kabulüne karşı çıkan her Türk, Kürtleri mutsuz etme karşılığında kendi mutluluğundan vazgeçiyor.</p>
<p>Değer mi?</p>
<p>O mayını patlatan alçağın yaraladığı ufak çocuğun resmine bir bakın karar vermeden önce, sonra söyleyin deyip deymeyeceğini.</p>
<p>ahmetaltan111@gmail.com<br/></p></div>

Kaynak: [taraf.com.tr](http://www.taraf.com.tr:80/ahmet-altan/makale-alcaklik-2.htm), [web.archive.org (arşiv bağlantısı)](http://web.archive.org/web/20100918093834/http://www.taraf.com.tr:80/ahmet-altan/makale-alcaklik-2.htm)
