# Sizi böyle soydular

*Ahmet Altan 15.02.2009*

<div class="taraf_structure_2col_1zq">
<div class="margen_n">



 <p>Şimdi benim size dostça uyarım, şu meşhur “milli” ya da “ulusal” sözcüğünü duyduğunuzda cüzdanınızı sıkı sıkı tutup, evdeki gümüş takımlarını saklamanız. <br/>Çünkü bunu söyleyenler genellikle sizi soymaya hazırlanıyorlardır. <br/>“Ulusal çıkarlarımız” dediklerinde aslında “eller yukarı” diyorlar size. <br/>Sizi o kadar çok soydular ki böyle. <br/>Haberiniz bile olmadı. <br/>Siz “milli çıkarın” askerle anlaşan “patronun” çıkarı olduğunu hiç kavramadınız. <br/>Hiç söylemediler size çünkü. <br/>Gazeteciler, askerler ve patronlar arasında bir tür “Omerta” yasası işletildi. <br/>Biliyorsunuz Omerta, mafyanın ünlü “susma” kuralıdır.<i> <br/>Taraf</i>, onların Omerta’sını bozan gazete oldu. <br/>Biz gerçekleri açıklamaya başlayınca “soygun ittifakı” sallandı. <br/>Dürüstlüğü, siyasetçi yolsuzluklarını ortay çıkarmakta arayıp, sistemin kökündeki soygun zehrini görmezden gelenler zorlanmaya başladılar. <br/>Elbette siyasetçilerin yolsuzlukları da önemli ama bütün o yolsuzlukların temelinde “sistemin” soygunculuğu yatıyor. <br/>O çarpık temeli yıkmadan, tek tek yolsuzlukları yakalayarak soygunları önleyemezsiniz. <br/>Sistemin sizi nasıl soyduğunu anlamalısınız ilk başta. <br/>“Milli” sözcüğünün arkasındaki soygun ittifakını görmelisiniz. <br/>Ondan sonra bütün soygunlar, yolsuzluklar yavaş yavaş biter. <br/>Kimse böyle şeyler yapmaya cesaret edemez. <br/>Bundan böyle ümit ediyorum ki bu hırsızlıkları diğer gazeteler de gündeme getirecek. <br/>İlk örnekleri su yüzüne çıkmaya başladı zaten. <br/>Dün Hürriyet Gazetesi’nin Ankara Temsilcisi Enis Berberoğlu muhteşem bir gazetecilik yaparak Pamukbank, Yapı Kredi Bankası, Turkcell şirketlerinin nasıl bir oyunla Mehmet Emin Karamehmet’e verildiğini anlattı. <br/>Karamehmet’le Jandarma İstihbarat Dairesi Başkanı arasındaki konuşmanın “anlamı” ve “komutanım bize yardım etti” cümlesinin ardındaki gerçekler bu yazıyla ortaya çıkıyor. <br/>İzninizle o yazıdan uzun bir alıntı yapacağım. <br/>“Mehmet Emin Karamehmet’in iki bankasından Pamukbank’a 18 Haziran 2002’de el konuldu. Karamehmet, diğer bankası Yapı Kredi ve en kıymetli şirketi Turkcell’i kurtarmak için arayışa girdi. <br/>Tesadüfe bakın ki Pamukbank kararından bir süre sonra BDDK’ya iki ziyaretçi gelir. <br/>Güvenlik bankosunda bir tanesinin nüfus kâğıdı alınır, kimlik kartı verilir. <br/>Diğerinden kimlik alınmadan sadece ismi not edilir. <br/>Bu iki ziyaretçi doğrudan Başkan Engin Akçakoca’nın odasına çıkar. <br/>Odaya girer girmez Akçakoca’yı tehdide başlarlar. <br/>- Siz ulusal sermayeyi yok ediyorsunuz... Pamukbank’ı, Yapı Kredi’yi batırıyorsunuz. Bir gün hesabı sorulur. <br/>Esrarengiz ve fakat cüretkâr tehdit ziyareti BDDK’yı karıştırır. Akçakoca bir tanesinin asker kökenli olduğundan kuşkulandığı için gelişmeyi dönemin Genelkurmay İkinci Başkanı Orgeneral Yaşar Büyükanıt’a aktarır. <br/>Ancak ne Ö.K.D. ne de H.Ş’nin izi bulunamaz, mesele kapanır gider. <br/>Aradan kısa süre geçer, Danıştay sürpriz bir kararla Pamukbank’ı sahibine iade eder. <br/>Daha birkaç aydır iktidarda olan AKP iktidarı telaşlanır. Çünkü el konulan Pamukbank’ı sahibi bir günlüğüne bile açsa müşteri paniği nedeniyle sadece bu banka değil sistemin tamamının batması riski ortadadır. <br/>BDDK mecburen Karamehmet’in koşullarını kabul eder, işadamı ikinci bankasını ve Turkcell’i kurtarır.” <br/>Berberoğlu, bu olayla ilgili bir de yorum yapıyor. <br/>“Belli ki kimilerinin Ergenekon ismini verdiği çıkar örgütünün ilk ve başarıyla tamamladığı görevi hortumcu kurtarmakmış.” <br/>Gördünüz mü? <br/>Bir sorun bakalım bu “hortumcu kurtarma” işinde kimler varmış? <br/>Karamehmet’in “komutanım yardım etti” dediği eski Jandarma Komutanı Orgeneral Şener Eruygur olabilir mi acaba? <br/>Tabii, Karamehmet’in Jandarma’yla yaptığı konuşmalara, Berberoğlu’nun söylediklerine, Nazlı Ilıcak’ın daha önceki iddialarına bakınca şu soru kaçınılmaz hale geliyor: <br/>Danıştay, Pamukbank’ı Karamehmet’e nasıl iade etti? <br/>Neden iade etti? <br/>Gerekçeleri nelerdi? <br/>Bir devlet kuruluşu olan BDDK’nın “batık” durumda olduğunu görüp el koyduğu bankayı Danıştay Karamehmet’e hangi hukuki sebeplerle verdi? <br/>Danıştay, Pamukbank’ın “batık” olmadığını mı düşündü? <br/>Yoksa, Pamukbank’ı en iyi kurtaracak adamın, o bankayı batıran adam olduğuna mı kani oldu? <br/>Bir kere, bu Pamukbank dosyasının herhalde yeniden açılması, Danıştay’ın gerekçelerinin bir iyice gözden geçirilmesi gerekiyor. <br/>Çünkü bu Pamukbank meselesi fevkalade karışık gözüküyor. <br/>Ayrıca, Berberoğlu’nun, “Yapı Kredi’nin ve Turkcell’in Karamehmet’e hangi şartlarla iade edildiğini” anlattığı bölüme bakarsak, orada da bir sorun olduğunu görüyoruz. <br/>AKP iktidarı, bu iki şirketi yasaların gereğine uygun olarak mı iade etti? <br/>O günkü şartlara ve yasalara göre Turkcell, Karamehmet’e verilebilir miydi? <br/>Karamehmet’in Turkcell’in sahibi olması mevzuata uygun mu? <br/>Bunların da soruşturulması gerekiyor. <br/>Görüyorsunuz, “milli” çıkarların arkasında ne çıkarlar var. <br/>Ve, Omerta bozulunca neler öğreniyoruz.</p>
<br/>
<br/>
<br/>



<br/>


<div id="taraf_not">
</div>

</div>


</div>
