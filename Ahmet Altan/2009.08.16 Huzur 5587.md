# Huzur

*Ahmet Altan 16.08.2009*

<div class="taraf_structure_2col_1zq">
<div class="margen_n">



 <p>Bilmiyorum, belki de aylardır beton bir binanın içine hapsolup çalışmaktan hayallerim son zamanlarda hep doğayla ilgili, ormanlar, tarlalar, bağlar, bostanlar hayal ediyorum. <br/><br/>Babaannemlerin, bir yanı bağ, bir yanı meyvelik büyük bir bahçesi vardı. <br/><br/>Herhalde o bahçeden çok etkilendim. <br/><br/>Çocukluğumdan beri bahçeli bir evim olsun istedim. <br/><br/>Param olacaktı, büyük bahçeli bir ev alacaktım. <br/><br/>Bu gazeteyi çıkardıktan sonra artık bahçeli bir ev alma hayalim bile kalmadı, belli ki bahçesiz bir evde öleceğim. <br/><br/>Ama olsun. <br/><br/>Gerçekler sertleştikçe hayallerim genişliyor. <br/><br/>Biraz da tuhaflaşıyor. <br/><br/>Domates yetiştirmek istiyorum. <br/><br/>Akşamüstü, ilerde geniş bir ormanlık var, ben çıplak ayaklarımla domates fidelerinin arasında dolaşıp, domatesleri, biberleri suluyorum. <br/><br/>Mutfağın arka bahçeye bakan penceresi açılıyor. <br/><br/>Bir ses, “iki domates versene” diyor. <br/><br/>İyice kızarmışlarından iki domates seçip kopartıyorum ama benim yetiştirdiğim domateslerin istenişindeki tonda, “o domateslere yeterince saygı gösterilmediğini” düşünüyorum. <br/><br/>Halbuki onlar saygıyı hak ediyorlar. <br/><br/>Ben yetiştirdim onları. <br/><br/>Baktım, büyüttüm. <br/><br/>Komşularımla en güzel kokulu domatesleri nasıl yetiştireceğimi uzun uzun tartıştım. <br/><br/>Güneş ormanın arkasından kayboluyor. <br/><br/>Ağaçların uzayan gölgeleri, serinlikle birlikte artan toprak kokusu, böceklerin cayırtısı, uzun nakaratlı kuş şakımaları. <br/><br/>Suyu kapatıp, hortumu fidelerin dibine bırakıyorum. <br/><br/>Evden müzik sesi geliyor. <br/><br/>O saatlerde sanırım oda müziği yapan bir kuartet iyi olur. <br/><br/>Ön taraftaki manolya ağacının altına bir masa kurulmuş. <br/><br/>Kocaman tahta kâsede bir çoban salatası. <br/><br/>Benim yetiştirdiğim domateslerden, biberlerden, salatalıklardan yapılmış. <br/><br/>Eski usul bir karafta, soğutulmuş, buğusu cama vurmuş beyaz şarap. <br/><br/>Hasır koltuğa oturup yemeği bekliyorum. <br/><br/>Bol domatesli, bol sarımsaklı makarna. <br/><br/>Çok çalışan bir bahçıvan için. <br/><br/>Kalın dilimli köy ekmeği. <br/><br/>Aşağıdaki köye doğru uzanan bağlar. <br/><br/>Masanın kenarındaki bir tabakta, o bağlardan koparılmış akik rengi, iri taneli üzüm salkımları. <br/><br/>Yemekten önce, yemeği yapan beni ensemden öpüyor. <br/><br/>Bu, yemekle birlikte verilmiş bir “iyi çalışma” ödülü. <br/><br/>Yemekte, köy dedikoduları yapıyoruz. <br/><br/>Sonra kitaplardan konuşuyoruz. <br/><br/>Hava kararıyor. <br/><br/>Bağların üstüne gümüş bir parıltı yayılıyor. <br/><br/>Sakın dolunay sanmayın. <br/><br/>Dolunay fazla “mükemmel”. <br/><br/>Bu, dolunaydan bir gün öncesi, henüz tamamlanmamış bir mehtap çıkıyor. <br/><br/>Her şey biraz eksik kalmalı, biraz tamamlanmaya muhtaç, tamamlanması için bir umut ve hayal payı bırakmalı. <br/><br/>Makarnayla salatayı yiyorum, salatanın suyuna ekmeğimi banıyorum. <br/><br/>Serinlik hafifçe ürpertiyor beni. <br/><br/>Gidip ayakkabılarımı giyiyorum, bir de ince süveter belki. <br/><br/>Yemekten sonra koyu, sert bir kahve. <br/><br/>Çaktırmadan şekerini biraz bol koyuyorum. <br/><br/>Küçük kesme bir kadehte bir konyak. <br/><br/>Evin ışıklarını yakıyorum. <br/><br/>Pencerelerden bal sarısı ışıklar yansıyor çimenlere. <br/><br/>Sessizlik. <br/><br/>Sonra masayı topluyoruz. <br/><br/>Ben de yardım ediyorum çünkü hayallerimde iyi bir insanım. <br/><br/>Masayı topladıktan sonra içeri giriyoruz. <br/><br/>Yumuşacık bir kanepeye yan yana oturup bir macera filmi seyrediyoruz. <br/><br/>Filmi seyrederken konuşmuyoruz. <br/><br/>Belki biraz patlamış mısır yeriz. <br/><br/>Öpüşürken dudaklarımızda tuz tadı olur. <br/><br/>Eğer böyle giderse sevişmek için filmin sonunu beklemek gerekmeyecek, filmin nasıl bittiğini hep merak edeceğiz. <br/><br/>Ay iyice yükseliyor. <br/><br/>Şimdi bir keman konçertosu istiyorum. <br/><br/>Yüksek sesle. <br/><br/>Keman sesi ormana, bağlara, ağaçlara yayılsın. <br/><br/>Artık yazı yazma zamanı. <br/><br/>Odama girip masama oturuyorum. <br/><br/>Bütün gün kafamda dolaşıp duran satırlar var, kimsenin bilmediği, tanımadığı, benden başkasının görmediği insanların konuşmalarını dinledim domatesleri sularken. <br/><br/>Şimdi onları yazmalı. <br/><br/>Bir kahve daha, bir sigara, bir konyak daha. <br/><br/>Dışarıda parlak bir gece, yarın sabah domateslerim biraz daha büyümüş olacak.</p>
<br/>
<br/>
<br/>



<br/>


<div id="taraf_not">
</div>

</div>


</div>
