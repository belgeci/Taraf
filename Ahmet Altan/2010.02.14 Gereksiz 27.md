# Gereksiz

*Ahmet Altan 14.02.2010*

<div class="taraf_structure_2col_1zq">
<div class="margen_n">



 <p>Siz o meşhur meseli bilirsiniz değil mi? <br/><br/>Padişah, iki düşmanı çağırmış huzuruna. <br/><br/>Birine demiş ki, “ne dilersen dile benden, her istediğini vereceğim ama bir şartım var, sana ne verirsem iki mislini de düşmanına vereceğim.” <br/><br/>Adam, “benim bir gözümü çıkarın” demiş. <br/><br/>Şaşırmış padişah. <br/><br/>“Neden?” <br/><br/>“Böylece düşmanımın da iki gözünü çıkaracaksınız.” <br/><br/>Ben bugün yaşadıklarımızı doğrusu biraz bu hikâyedeki adamların yaşadıklarına benzetiyorum. <br/><br/>Dünya, Türkiye’ye ve bu ülkede yaşayanlara “istediklerini” verebilecek koşullara sahip.<br/><br/>Yüzlerce yıllık bir baskıdan sonra hep birlikte özgür ve mutlu bir hayat yaşama imkânımız var. <br/><br/>Ama garip bir sıkışıklık içindeyiz. <br/><br/>Bizimle birlikte “düşman bellediklerimiz” de özgür olacak ve biz bunu istemiyoruz. <br/><br/>“Benim bir gözümü çıkar” diyen adam gibiyiz. <br/><br/>Bu ülke, kendi çocuklarını birbirine düşman ederek yönetebileceğini sanan bir zihniyetin eseri olarak bir “kimlikler” savaşına girmiş. <br/><br/>Herkes kendisinin haklı olduğundan emin. <br/><br/>“Düşmanı” özgürleşmesin diye kendi özgürlüğünden vazgeçiyor. <br/><br/>“Biz niye düşmanız” diye soran pek yok. <br/><br/>Türklerle Kürtler niye birbirine düşman? <br/><br/>Elimizde belli miktarda “özgürlük” var da biri alınca öbürünün özgürlüğü mü eksiliyor? <br/><br/>Yoo. <br/><br/>Aslında bu iki kavim de bu ülkedeki düzenin esiri. <br/><br/>İki kavim de özgür değil. <br/><br/>Türkler, ülkeyi yönetenler “Türk” olduğu için kendilerini “efendi” sanıyorlar. <br/><br/>Değiller. <br/><br/>Dindar Türkler özgür mü, Alevi Türkler özgür mü, solcu Türkler özgür mü, liberal Türkler özgür mü, milliyetçi Türkler özgür mü hatta Kemalist Türkler özgür mü? <br/><br/>Kemalist bir Türk, Atatürk’ün bütün konuşmalarını öğrenip, onları tekrar edebilir mi? <br/><br/>Atatürk’le ilgili bütün gerçeklere ulaşabilir mi? <br/><br/>Atatürk’ün bile “yöneticiler” tarafından sansür edilebildiği bir ülkede ne özgürlüğü? <br/><br/>Bu ülkenin “esir” Türkleri sırf efendileri “Türk” diye kendilerini özgür ve efendi sanıyorlar sadece. <br/><br/>Bu garip ve utandırıcı “ayrıcalıkları” kaybolmasın diye Kürtlerin “özgürlüğüne” karşı çıkıyorlar. <br/><br/>Halbuki Kürtler özgürleşmeden, eşit vatandaşlar olmadan bu ülkenin sıkıntıları ve acıları bitmez. <br/><br/>Türklerin özgür olabilmesi için Kürtlerin de özgür olması gerekir. <br/><br/>Aynı gerçek Kürtler için de geçerli. <br/><br/>Kürtlerin özgür olabilmesi için Türklerin de özgürleşmesi gerekiyor. <br/><br/>Türkler özgürleşmeden, düşüncelerini endişesizce söyleyecek, daha da önemlisi özgürce düşünebilecek düzeye gelmeden, Kürtlerin özgürlüğünü ve isteklerini nasıl rahatça konuşabileceğiz? <br/><br/>Özgürlüğün ilk adımı, kendine ait bir fikre sahip olabilecek zihinsel imkânlara kavuşmaktır. <br/><br/>Bugün kaç tane Türk bu imkâna sahip? <br/><br/>Özgürce düşünebilecek bir zihinsel yapıyı oluşturmaya eğitim kurumları ve medya izin veriyor mu? <br/><br/>Özgürce düşünemeyen bir Türk, Kürtlerin çektiklerini, acılarını, taleplerini anlayabilir mi? <br/><br/>Anlayamaz, anlayamadığı için de onu “düşman” sanır. <br/><br/>Kürtlere karşı, kendini de “esir” alan “efendileriyle” birleşir. <br/><br/>Özgürlük bir bütün. <br/><br/>İsterse kendini “özgür” sanan bir Türk “devletin hoşuna gitmeyen bir fikir söylesin, özgür olup olmadığını hemen görür. <br/><br/>Aynı kilitlenme Sünni Alevi meselesinde de geçerli. <br/><br/>Biri özgürleşmeden diğeri özgürleşemeyecek. <br/><br/>Cemevi sorunu çözülemezse, “başörtüsü” sorunu da çözülemeyecek. <br/><br/>Koşullar hep birlikte özgürleşmemize elveriyor. <br/><br/>Hatta bizi buna zorluyor. <br/><br/>Özgür bir hayat sürebiliriz. <br/><br/>Yeter ki, “dile benden ne dilersen” diyen kadere, “benim bir gözümü çıkar” diyecek zavallılıktan kurtulalım.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/10030.htm), [web.archive.org (arşiv bağlantısı)](http://web.archive.org/web/20100217162240/http://www.taraf.com.tr:80/makale/10030.htm)
