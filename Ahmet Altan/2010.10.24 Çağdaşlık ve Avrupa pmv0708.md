# Çağdaşlık ve Avrupa

*Ahmet Altan 24.10.2010*

<div class="yazi"><p>Biz gençken, hem özgürlükçü gözüküp hem de yasaklardan yana olanlarla dalga geçmek için <b>“her şeyin bir şeyi var”</b> derdik.</p>
<p>Çünkü o tür insanlar bir özgürlüğü destekler gibi görünürken bir yandan da <b>“her özgürlüğün bir sınırı olması gerektiğini”</b> vurgularlar ama <b>“sınır”</b> vurgusu <b>“özgürlük”</b> vurgusunun önüne geçerdi.</p>
<p>Özellikle bizim <b>“çağdaşlık”</b> tutkunlarında bu <b>“sınırlama”</b> isteği kuvvetli bir şekilde ortaya çıkar nedense.</p>
<p>Biliyorsunuz bizim ülkemizde <b>“modern, çağdaş”</b> bir yaşamdan yana olanlar, bu yaşam biçimini <b>“Atatürkçülükle”</b> özdeşleştirirler.</p>
<p>Atatürkçü olanların en dikkat çeken özellikleri nedir?</p>
<p>Çağdaş bir görüntü.</p>
<p>Başörtülü bir <b>“first lady”</b> mesela bizim <b>“çağdaş görüntümüzü”</b> lekeler onlara göre, <b>“örtünmek”</b> modernliğe ve çağdaşlığa aykırıdır onların gözünde.</p>
<p>Bu Atatürkçü görüntüyü sağlamak amacıyla demokrasiyi altüst etmeye razı olurlar.</p>
<p>Onlara <b>“sen çağdaş mısın”</b> diye sorsanız, <b>“elbette”</b> diye cevap verirler; çünkü onların dünyasındaki kadınlar başlarını örtmezler, örtülü olanlardan hoşlanmazlar.</p>
<p>“<b>Peki, çağdaşlık önemli bir ölçü müdür”</b> diye sorsanız, onu da böyle bir soru mu olur gibi gözlerini şaşkınlıklarını iyice ortaya koyacak biçimde kocaman açarak <b>“tabii ki”</b> diye cevaplarlar.</p>
<p><b><br/>“Çağdaşlığın insanların diline, dinine, yaşamına, temel hak ve özgürlüklerine saygı göstermek gibi temel bir talebi vardır, bunu da kabul ediyor musunuz”</b> diye sorduğunuzda...</p>
<p><b><br/>“Her şeyin bir şeyi var”</b> ile karşılaşırsınız.</p>
<p><b><br/>“Her şeyin bir şeyi”</b>, elbette <b>“çağdaşlığın da bir sınırı”</b> vardır.</p>
<p>Kürtlerin dil özgürlüğünü kabul etmek bizi <b>“böler”</b>, dindarların inançlarına saygı göstermek <b>“şeriatı”</b> getirir.</p>
<p>Onun için çağdaşlığın <b>“sınırı”</b>, kadınların örtüsünde durur, bir milim öteye geçmez bizim modern Atatürkçülerin gözünde.</p>
<p>Elli yıl önce başı açık kadınlarla evlenen İran Şahı ne kadar modernse bizimkiler de o kadar moderndir.</p>
<p>Bu, “<b>başı açık kadın modernliği”</b> devletin de neredeyse temel anlayışıdır.</p>
<p>Böyle bir anlayış ordunun silahı, yargının kararıyla ayakta tutulur.</p>
<p>Kürtlerin, Sünni dindarların, Alevilerin, solcuların haklarını inkâr eden <b>“modernlerin”</b>, İran Şahı usulü iktidarını sarsabilmek, bu <b>“sahte”</b> çağdaşlığı <b>“gerçek”</b> bir çağdaşlıkla vuruşturmakla mümkündür ancak.</p>
<p>Atatürk’ün pek bayıldığı, Atatürkçülerin de dillerinden düşürmediği <b>“Batı”</b>nın, kadın saçlarının ötesine geçen <b>“çağdaşlığını”</b>, devlete ve o devlet anlayışının destekçisi olan azınlığa gösterebilmek ancak Avrupa Birliği’nin ölçülerini bu ülkeye sokmakla sağlanabilir.</p>
<p>Bugün Türkiye’nin ekonomik olarak Avrupa Birliği üyeliğine pek ihtiyacı yok.</p>
<p>Avrupa Birliği’nin birçok üyesi bugün ekonomik açıdan Türkiye’ye gıptayla bakıyor.</p>
<p>Ama iş <b>“özgürlüğe, demokrasiye, hukuka”</b> geldi mi gıpta etmek bize düşüyor.</p>
<p>Atatürkçü kadınlarımızın başı açık Allaha şükür ama başını açmanın bir adım ötesinde korkunç yasaklar başlıyor.</p>
<p>Kürtlere dillerini öğrenme hakkını, Sünni dindarlara başlarını örtme hakkını, Alevilere ibadethanelerine sahip çıkma hakkını vermiyoruz.</p>
<p><b><br/> “Modern ve çağdaş”</b> Atatürkçü azınlığın iktidarını sürdürebilmesi için <b>“çağdaş değerleri reddetmesi”</b> gerekiyor, onların daha fazla çağdaş olma şansı yok ama <b>“ezilenlerin, haksızlığa uğrayanların”</b> çağdaş bir demokrasiye ihtiyacı büyük.</p>
<p>Ama bir bakıyorsunuz, ezilenleri temsil ettiğini söyleyen iktidar partisi de Avrupa Birliği üyeliği konusunda ayak sürüyor.</p>
<p>AKP, kadınlar başlarını örtebilsinler istiyor ama onlar için de <b>“her şeyin bir şeyi”</b> olduğundan, özgürlük anlayışları Kürtlere ve Alevilere kadar ulaşmıyor.</p>
<p>Atatürkçülerin çağdaşlığı <b>“başları açmakta”</b>, AKP’lilerin demokratlığı <b>“başları örtme özgürlüğünde”</b> takılıveriyor.</p>
<p>Bu ikisinin birbiriyle çarpışıp takıldığı noktayı biz Avrupa Birliği ile aşabiliriz, bunun için de <b>“çağdaş”</b> Atatürkçülerle, <b>“demokrat”</b> AKP’lileri Avrupa’ya doğru itmek gerekiyor.</p>
<p>Bu ikisinden biri gerçekten <b>“çağdaş ve demokrat”</b> olsaydı biz bu ülkede Avrupa Birliği’nden söz etmek zorunda kalmazdık ama ikisi de menteşesi bozuk kapı gibi ancak bir noktaya kadar açılıp, o noktada takıldığından, kapıyı tümüyle açabilmek için bize bir yardım gerekiyor.</p>
<p>O yardım da, Avrupa Birliği’nin anayasası, hukuku, demokrasisi.</p>
<p>Bu ikisinin de Avrupa Birliği üyeliğinin önünü açmamak için kullandıkları bahaneler, Avrupalı ırkçıların Türkiye’yi reddetmek için kullandıkları <b>“bahaneler”</b> kadar inandırıcılıktan yoksun gözüküyor. </p>
<p>Avrupa’ya üye olmamızı çok istiyorum.</p>
<p>Bu <b>“her şeyin bir şeyi var”</b> anlayışından ve ikiyüzlülüğünden milyonlarca insan gibi ben de çok bıktım çünkü.</p>
<p><b><br/>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-cagdaslik-ve-avrupa.htm), [web.archive.org (arşiv bağlantısı)](http://web.archive.org/web/20101025134928/http://www.taraf.com.tr:80/ahmet-altan/makale-cagdaslik-ve-avrupa.htm)
