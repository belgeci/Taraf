# Bilinçaltı

*Ahmet Altan 14.08.2009*

<div class="taraf_structure_2col_1zq">
<div class="margen_n">



 <p>Konuşurken aslında konuştuğumuzdan fazlasını söyleriz. <br/><br/>Seçtiğimiz kelimeler, bizim farkına bile varmadığımız gizli inançlarımızı ortaya koyar. <br/><br/>Şu “bölünmekten” korkanları dinleyin. <br/><br/>Ne diyorlar? <br/><br/>“Kürtlere istedikleri hakları verirsek ülkemiz bölünür.” <br/><br/>Kimin ülkesi bölünecek? <br/><br/>Bizim ülkemiz. <br/><br/>Kim bölecek? <br/><br/>Kürtler. <br/><br/>Peki, Kürtler kim? <br/><br/>Onlar “bizden” değil mi? <br/><br/>Eğer “bizdenlerse” neden “bizim” ülkemizi bölsünler? <br/><br/>Siz hiç, “Türklerin isteklerini yerine getirirsek ülke bölünür” diyen birine rastladınız mı? <br/><br/>Öyle bir ülkede yaşıyoruz ki “Türklerin istediği olursa” bölünmüyor ama “Kürtlerin istediği olursa” bölünüyor. <br/><br/>Biraz tuhaf değil mi? <br/><br/>Sadece şu “bölünme” lafı bile Türklerin bu ülkeyi “kendilerine ait” olarak gördüklerini, bu “sahipliği” Kürtlerle paylaşmadıklarını açıkça sergileyiveriyor. <br/><br/>Eee, sen Kürtleri bu ülkenin “ortak sahibi” gibi görmezsen, onun ülkeyi “bölmesinden” de korkarsın. <br/><br/>Aynı ülkenin sahibi iki “ortak halktan” biri toprağın “sahibi”, diğeri “yanaşması” olursa “bölünme” korkusu da olur. <br/><br/>Şaşırtıcı da bir mantık silsilemiz var. <br/><br/>Kürtlere “yanaşma” muamelesi yaptığımızı söylemeden, soruna “bölünme korkusundan” başlıyoruz ve “Kürtler ülkeyi bölecek, onları öldürelim” diyoruz. <br/><br/>Laf aramızda çok da Kürt öldürdük. <br/><br/>Asıl sorunu değil de o sorunun yarattığı korkuyu meselenin özü olarak algıladığımızda iş çıkmaza giriyor tabii. <br/><br/>Sürekli bölünmekten korkan, bölünmeyelim diye sürekli Kürtleri ezen bir devlet haline geliyoruz. <br/><br/>Bir noktadan sonra Kürtler “yeter kardeşim bu kadar ezdiğin, öldürdüğün, süründürdüğün, ben hakkımı istiyorum” deyip de dağa çıktığında da “teröristler” damgasını basıyoruz. <br/><br/>Peki, şu basit soruyu niye kimse sormuyor. <br/><br/>“Neden Türkler dağa çıkmadı da Kürtler dağa çıktı?” <br/><br/>Niye Türkler ülkeyi “bölmek” istemiyor da, Kürtler ülkeyi “bölmek” istiyor? <br/><br/>Çünkü bu ülke Türklerin. <br/><br/>Türklerin bilinçaltına bu inanç yerleşmiş. <br/><br/>Buna inandığını bile fark etmiyor bir Türk. <br/><br/>Kendisini buranın tek ve gerçek sahibi olarak gördüğünü bile bilmiyor. <br/><br/>“Kürt sorunu” dediğiniz şeyin özü Türklerin bu “bilinçaltı” işte. <br/><br/>Bilinçaltına sinmiş olan “burası benim, ben buranın efendisiyim” inancı. <br/><br/>İşin en zor yanı da bu inancın bilinçaltının karanlıklarında yaşaması, açıkça bilince yansımaması, söze gelmemesi ve asla tartışılmaması. <br/><br/>Bu, bir “düşünce” olsa söylenir, tartışılır. <br/><br/>“Düşünce” bile değil bu, bilinçaltına yerleşip kişiliğimizin bir parçası haline gelmiş, gözle görülmez, elle tutulmaz bir inanç. <br/><br/>Bu “inancın” yansımaları da Türk devletinin Kürtlere yaptıklarında ortaya çıkıyor. <br/><br/>Kürtler hep “isyan” ediyor bize göre. <br/><br/>Siz hiç “efendinin ya da ağanın” isyan ettiğini gördünüz mü? <br/><br/>Köleler, yanaşmalar, ezilenler isyan eder. <br/><br/>Niye hep Kürtler isyan ediyor da Türkler isyan etmiyor? <br/><br/>Neden bunu düşünmek bir kere bile aklımıza gelmiyor? <br/><br/>Çünkü onların isyan etmesini çok doğal karşılıyoruz, burası bizim, onlar da bizim yanaşmalarımız, kölelerimiz bilinçaltında beslediğimiz inanca göre. <br/><br/>Eğer biz bu meseleyi gerçekten çözmek istiyorsak önce bilinçaltımızdaki inancı bilincimize çıkartıp berraklaştırmalıyız. <br/><br/>Kendimizi “ağa” Kürtleri “yanaşma” gibi gördüğümüzü anlamalıyız. <br/><br/>Sonra iki davranış biçiminden birini seçeceğiz. <br/><br/>Ya “elbette ben efendiyim, buna karşı çıkanı öldürürüm” diyeceğiz ve iç savaş sürüp gidecek. <br/><br/>Ya da, “ben niye efendiyim de Kürt yanaşma, niye eşit değiliz” diye soracaksınız ki o zaman da insanların eşitliğini ve savaşın durmasını savunacaksınız. <br/><br/>Boşverin PKK'yı, Öcalan'ı, “kimin muhatap alınacağını” tartışmayı, önce bilinçaltınızda gizli kalmış inançları şöyle bir havalandırın, kendinizle yüzleşin, kararınızı verin. <br/><br/>Ondan sonra meseleyi çözmek kolay. <br/><br/>Sadece bilinçaltınızdaki o inancı silip onun yerine bir “düşünce” koyacaksınız. <br/><br/>“Biz eşitiz ve öyle kalacağız” diyen bir düşünce. <br/><br/>Biz bunu becerelim bir daha silah patlamaz. <br/><br/>O silah önce bizim bilinçaltımızda patlıyor çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>
