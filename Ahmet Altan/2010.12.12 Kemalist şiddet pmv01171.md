# Kemalist şiddet

*Ahmet Altan 12.12.2010*

<div class="yazi"><p>Acemi doktorun kanserli tümöre yanlış neşter vurup bir anda metastaza yol açması gibi polisin İstanbul’da gençlere vahşice saldırıp dövmesi de <b>“genç faşizmin”</b> saldırgan şiddetini toplumun <b>“doğal ve alışılmış”</b> bir parçası haline getirdi.</p>
<p>İstanbul’da gençler fikirlerini söylemeye çalışıyorlardı.</p>
<p>Fikirlerinin ne olduğu önemli değildi, neticede haklı ya da haksız bir şey anlatmaya uğraşıyorlardı.</p>
<p>Ellerindeki sopalara ve saldırgan tavırlarına rağmen olay, insanların yerlerde sürüklenip tekmelendiği bir rezalete dönüştürülmeden önlenebilirdi.</p>
<p>Öyle olmadı.</p>
<p>Fikirlerini söyleyemediler ve insafsızca dayak yediler.</p>
<p>İstanbul’da susturulan gençler, bu kez Ankara’da başkalarını susturmak için ortaya çıktılar.</p>
<p>Süheyl Batum’u konuşturmadılar.</p>
<p>Burhan Kuzu’yu yumurta yağmuruna tuttular.</p>
<p>İstanbul’da <b>“susturulan”</b> onlardı, Ankara’da <b>“susturan”</b> onlar oldular.</p>
<p>Dolmabahçe’de bir haksızlığa uğramaları, Ankara’da ise <b>“iktidar”</b> milletvekiline saldırmaları, onlara epeyce taraftar kazandırdı.</p>
<p>Ve, Türkiye’nin gündeminin bir parçası haline geldiler.</p>
<p>Dün de Türkiye’nin en parlak entelektüellerinden biri olan şair Roni Margulies’e saldırarak üstüne boya döktüler.</p>
<p>Sosyalist bir demokrat olan Margulies’in fikirlerinden hoşlanmıyorlardı ve onu kaba kuvvetle susturmayı istiyorlardı.</p>
<p>Ankara’daki olay da, Çanakkale’de dün gerçekleşen saldırı da bu gençlerin asıl amacının <b>“susturmak”</b> olduğunu ortaya koyuyor.</p>
<p>Gençlerden beklenildiği gibi bir özgürlüğün öncüsü değiller.</p>
<p>Aksine toplumsal bir <b>“susturucu”</b> olmayı görev edinmişler.</p>
<p>Şiddet uygulamaya yatkınlıkları, İstanbul’da kendilerini döven polislerin şiddete yatkınlığından hiç farklı değil.</p>
<p>“Tek sesli” bir toplum kurmayı tasavvur eden Kemalizm’in <b>“yumurtalı, boyalı”</b> yeni havarileri rolündeler.</p>
<p>Belli ki saldırılarını da sürdürecekler.</p>
<p>Ne yapacağız bu çocukları?</p>
<p>Kemalist SS’ler gibi oraya buraya saldıran, fikirleri ezmeye çalışan, kaba kuvvete başvuran bu gençlerin önünü nasıl keseceğiz?</p>
<p>Herhalde onların yöntemlerini kullanmayacağız.</p>
<p>Onları dövmeyeceğiz.</p>
<p>Onları dövenleri alkışlamayacağız.</p>
<p>Sadece dürüst ve ilkeli olacağız.</p>
<p>Onlar, bütün bu faşizan saldırılarına rağmen bir haksızlığa uğradığında onları koruyacağız, oraya buraya saldırdığında onların saldırılarını kınayacağız.</p>
<p>Bu tür faşizmin panzehiri, kararlılık, dürüstlük ve ilkeliliktir.</p>
<p>Peki, bütün bir toplum olarak bu ilkeli kararlılığı gösterebilecek miyiz?</p>
<p>Onlar dayak yediğinde ayaklananların ve onlara sahip çıkanların hepsi, şimdi onlar, yapayalnız, korumasız, korunaksız gezen, sadece kendi fikirlerini söyleyen bir şaire saldırdığında aynı tepkiyi gösterecek mi?</p>
<p>Dayak yiyen Kemalist gençleri sahiplenenler, saldırıya uğrayan sosyalist bir şairi de savunacaklar mı?</p>
<p>Yoksa, şartlar ne olursa olsun yalnızca bu saldırganları mı destekleyecekler?</p>
<p>Bu tür olaylar, bu ülkedeki yazar çizerlerin, aydınların tercihlerini ve tıynetlerini de ortaya çıkaracak birer imtihandır.</p>
<p>Kimin ilkeli, kimin ilkesiz olduğunu gösterir.</p>
<p>Bunu görmek bile bir kazançtır.</p>
<p>Bir şerden bir hayır çıkar o zaman.</p>
<p>Ayrıca bütün maskeli ve maskesiz Kemalistler, zihinlerinde hep bir <b>“takrir-i sükûn”</b> kanununun özlemini taşıyanlar, toplumu susturmak isteyenler, Margulies gibi adamların susturulamayacağını da görürler.</p>
<p>Roni kimseye yumurtayla, boyayla saldırmaya tenezzül etmez, buna ihtiyacı da yoktur, onların hepsini fikirleriyle korkutur, ödlerini patlatır, çaresizlikten beyinleri yerine boya kovalarını kullanmak zorunda bırakır.</p>
<p>Şairdir, yazardır, sosyalisttir, yiğittir.</p>
<p>Kimseyi susturmak istemez, aksine herkes konuşsun diye mücadele eder.</p>
<p>O genç Kemalistler buna cesaret edebilir mi, saldırmadan, çeteler halinde dolaşmadan, ona buna boya atmadan fikir tartışmalarına girebilir mi?</p>
<p>Pek zannetmiyorum.</p>
<p>Bunu becerebilecek olsalar ülkenin gündemine yumurtaları ve boyalarıyla değil fikirleriyle girerlerdi.</p>
<p>Ama görünen o ki, yumurta bile onların <b>“fikirlerinden”</b> daha dikkat çekici bugün.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-kemalist-siddet.htm), [web.archive.org (arşiv bağlantısı)](http://web.archive.org/web/20101213194028/http://www.taraf.com.tr:80/ahmet-altan/makale-kemalist-siddet.htm)
