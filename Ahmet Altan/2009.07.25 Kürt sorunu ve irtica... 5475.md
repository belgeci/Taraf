# Kürt sorunu ve irtica...

*Ahmet Altan 25.07.2009*

<div class="taraf_structure_2col_1zq">
<div class="margen_n">



 <p>Sırrı Sakık’ın açıklamaları, Abdullah Öcalan’ın tahmin edilenden daha kapsamlı bir “yol haritası” hazırladığını ve silahların bırakılması için önemli önerilerde bulunacağını gösteriyor. <br/><br/>Eğer Öcalan, herkesi hem sevindirecek hem de üzecek bir “harita” hazırlamayı başarırsa, bu savaşı başlatan olduğu gibi “bitiren” de olacak. <br/><br/>Bu ülkede yaşayan bütün Türklerle Kürtlerin mutlaka “sevinci ve üzüntüyü” birarada yaşaması gerekiyor kalıcı bir barış için. <br/><br/>Herkes sevinecek çünkü çocukların ölmesi sona erecek, acılar bitecek, özgürlüğe ve zenginliğe doğru ilerleyen bir hayat başlayacak. <br/><br/>Herkes üzülecek çünkü hiç kimsenin bütün istekleri karşılanamayacak. <br/><br/>İki taraf da bazı beklentilerinden ve isteklerinden vazgeçecek. <br/><br/>Zaten barışı “zor “kılan da bu. <br/><br/>Herkesin kendini biraz buruk hissedecek olması. <br/><br/>Ama ancak köklü ve inandırıcı bir barış, bu “burukluğun” üstesinden gelebilir. <br/><br/>Öcalan’a inisiyatifi kaptırmak istemeyen AKP de hızlandı, o da bir yol haritası hazırlıyor.<br/><br/>Böylece iki “haritamız” birden olacak. <br/><br/>Hangi harita daha gerçekçi olursa, onun çizdiği rota kabul görür. <br/><br/>İki “harita” olması, bu anlamda iki tarafı da “akılcılığa” zorlayacak demektir. <br/><br/>Yirmi beş yıldır bulamadığımız aklı belki bu sefer buluruz. <br/><br/>Daha vahşi, daha savaşkan, daha kıyıcı olmak için yapılan yarış, bu kez daha barışçı, daha gerçekçi, daha akılcı olmak için yapılır. <br/><br/>Neticede, şöyle ya da böyle bu savaş bitecek. <br/><br/>Hiçbir tarafın silahla bir yere varamayacağı artık anlaşıldı. <br/><br/>Üstelik sadece Türkiye değil, dünya da bu meselenin barışla çözülmesini istiyor. <br/><br/>Ortada barış için uygun bir ortam var, barış isteği var, barış çabası da var ama unutmayın ki iki tarafta “savaş” yanlıları da var. <br/><br/>Türkiye’nin seksen yıldır yaşadığı garabeti devlet görevlileri hep “Türkiye’nin özel durumu” klişesiyle açıklamaya çalışırlar. <br/><br/>Türkiye’nin özel durumu da burada sürekli bir “korku” ve “çatışmanın” yaşanmasıdır. <br/><br/>Komünizmden “korktuk” yıllarca, o bitti, yerine “bölücülüğü ve irticayı” koydular. <br/><br/>Savaş biterse bu “bölücülük” meselesi de son bulacak. <br/><br/>“İrtica” gürültüsü ise kendine bir türlü somut bir zemin oluşturamıyor. <br/><br/>“Anadolu’da içkili lokanta bulunamıyor, Fatih’te şalvarlılar var, kızlar türban takıyor”dan öteye gidemiyor. <br/><br/>Anadolu ne zamandan beri “içkili lokantalarla” doluydu da “irtica” gelince bu lokantalar kayboldu? <br/><br/>İrticanın en önemli işareti “içki” ise hiç üzülmeyin, en tutucu bilinen kentlerimiz en çok içkiyi tüketiyor, sadece lokantada içmiyorlar bunu. <br/><br/>Lokantada içerlerse “laik” olacağız da, bağ evinde içerlerse “şeriat” mı gelecek? <br/><br/>Bunların çok anlamlı tartışmalar olmadığı açık. <br/><br/>AKP kadrolarının muhafazakâr görüntüleri, zaman zaman kasabalı bir hayatı şehirlilere dayatmaya kalkmaları, bana sorarsanız irticanın değil, uzun zaman horlanmış bir kesimin birikmiş öfkesinin dışa vurumudur. <br/><br/>İktidara alıştıkça, kendilerine güvenleri arttıkça bundan da vazgeçerler. <br/><br/>Kimsenin kimseye bir hayat biçimi dayatmadığı bir ülkede yaşamanın herkes için en iyisi olduğunu AKP’li belediyeler de kavrarlar. <br/><br/>Savaş biter, barış gelir ve Avrupa hukukuna uygun bir devletin temeli atılırsa, bu ülkenin tedirginliği de sona erer. <br/><br/>Ama bu “tedirginliğin ve korkunun” sona ermesi, o muhteşem “Türkiye’nin özel durumu var” klişesini de bitirir. <br/><br/>O klişe bittiğinde, silahlı ve silahsız bürokratların gizli egemenliği de tarihe karışır. <br/><br/>Bugünün gizli egemenleri o “klişenin” tedavülden kalkmasını istemiyor onun için. <br/><br/>Hep “özel bir durum” içinde yaşayalım, savaş devam etsin, irticadan korkalım, Avrupa’dan korkalım, dünyadan korkalım, çağdaşlıktan, demokrasiden korkalım istiyorlar. <br/><br/>Ergenekon çetesinin ana görevi de buydu zaten, o “korku” duygusunu toplumda sürekli ayakta tutmaktı onların görevi. <br/><br/>Çetenin büyük bir kısmı yakalandı. <br/><br/>Şimdi devletin içinde birileri hâlâ “o çeteyi kurtarıp, o korkuyu yeniden diriltebilir miyiz” diye uğraşıyor. <br/><br/>Ergenekon savcılarını, Güneydoğu’da faili meçhulleri soruşturan savcıları yerlerinden etmeye uğraşmanın temel amacı bu. <br/><br/>Ergenekon’u kurtarıp yeniden diriltmek. <br/><br/>Güneydoğu’da faili meçhul cinayetlerle ortalığı kızıştırıp savaşı sürdürmek. <br/><br/>Bir yandan da 28 Şubat ortamını yeniden yaratabilmek için bazı “İslamcı” görünen örgütleri devreye sokup, onların yanı sıra “yeni Aczmendiler” yaratmaya çabalıyorlar. <br/><br/>28 Şubat’ı hortlatmayı amaçlayan “dinî” bir örgütün 200 elemanı yakalandı dün. <br/><br/>“Yeni Aczmendiler” ise çok çabuk deşifre oldular ve istedikleri etkiyi yaratamadılar. <br/><br/>Türkiye toplumu değişim istiyor. <br/><br/>Devletin önemli bir kısmı da “değişemememiz halinde” bu devletin çeteleşmekten kurtulamayacağını ve burayı korkunç bir kaosa sürükleyeceğini anladılar. <br/><br/>Onun için kararlılar. <br/><br/>Ergenekon paçayı kurtaramayacak, 28 Şubat hortlamayacak, bu savaş bitecek. <br/><br/>Tarih ve hayat, bunu bir mecburiyet haline getiriyor. <br/><br/>Onun için bugün Apo’yla Ankara, en akıllı haritayı bulabilmek için yarışıyor.</p>
<br/>
<br/>
<br/>



<br/>


<div id="taraf_not">
</div>

</div>


</div>
