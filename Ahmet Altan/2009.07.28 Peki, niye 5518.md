# Peki, niye?

*Ahmet Altan 28.07.2009*

<div class="taraf_structure_2col_1zq">
<div class="margen_n">



 <p>Devlet görevlileri, kendi ülkelerinin kötülüğünü ister mi? <br/><br/>Evet, bazı devlet görevlileri ister. <br/><br/>Eğer ülkenin kötü durumda olması, “devlet görevlilerinin” hak etmedikleri bir iktidarı kullanmasına izin veriyorsa, o iktidarı elde tutmak için ülkenin hep bir kaos yaşamasını arzularlar. <br/><br/>Sürekli bir korku ve belirsizlik ortamı yaratırlar. <br/><br/>“Devletin bazı görevlilerinin” yaptığı terörü, “devletin diğer bazı görevlileri” gözlerden saklar. <br/><br/>Toplumu huzursuz edecek büyük suçların failleri onun için bir türlü bulunmaz. <br/><br/>1 Mayıs katliamını gerçekleştirenleri yakalayamazsınız. <br/><br/>Üniversiteye bomba atanlar polislerin gözü önünde kaçar. <br/><br/>Şırnak’ta dükkân bombalayan astsubaylar askerî mahkemede beraat eder. <br/><br/>“Faili meçhullerin” failleri hep meçhul kalır. <br/><br/>Devletle işbirliği yapan mafyaya dokunulmaz. <br/><br/>Bütün bu kötülüklerin “amacının” da “ülkeyi korumak” olduğu söylenir. <br/><br/>Devlet görevlileri insanları “ülkenin” çıkarları için öldürür, ülkenin çıkarları için suikast düzenler, ülkenin çıkarları için bomba atar. <br/><br/>Sabancı cinayetinin “itirafçı” olmak isteyen tetikçisi “ülkenin çıkarı” için susturulur. <br/><br/>Peki, bu insanlar ülkenin çıkarını nasıl tarif ederler? <br/><br/>Derler ki, “biz bunları yapmasak ülke bölünür.” <br/><br/>Başka ne derler? <br/><br/>“Biz bunları yapmasak irtica gelir.” <br/><br/>Böyle bir dertleri yoktur aslında. <br/><br/>Dertleri, iktidarda kalabilmek, halkı canlarının istediği gibi ezmek, istedikleri gibi rüşvet alabilmek, bankaları keyiflerince soyabilmektir. <br/><br/>Yeni bir örgüt yakalandı. <br/><br/>Hizb-ut Tahrir. <br/><br/>Dünya çapında bir örgüt bu. <br/><br/>İki önemli özelliği bulunuyor. <br/><br/>Şiddete bulaşmıyor ve “hilafet” istiyor. <br/><br/>Bizim “tahrirciler” geçtiğimiz pazar günü bir eylem yapmadan önce yakalandılar. <br/><br/>Yapacakları eylemde, üzerinde “hilafet istiyoruz” yazan tişörtler giyeceklermiş. <br/><br/>Binlerce insanın “hilafet isteyen” tişörtlerle İstanbul’da dolaştığını düşünsenize. <br/><br/>Yüz Aczmendi’yle “irtica” geleceğine inanan insanlar, bu binlerce insanı görünce dehşete kapılırlardı. <br/><br/>Peki, bu örgütün kimle ilişkisi çıktı? <br/><br/>“İrtica düşmanı olduğunu” söyleyen Ergenekon’la. <br/><br/>Ergenekon örgütünü savunan siyasilerle gazeteciler, bu örgütü savunabilmek için hangi mazerete sığınıyorlardı? <br/><br/>“Ergenekon sanıkları, irticaya karşı olduğu için yakalanıyor” mazeretine. <br/><br/>Bu kadar silahı irticayı önlemek için toprağa gömmüşler, suikastları irticayı önlemek için işlemişler, mafyayla irticayı önlemek için işbirliği yapmışlar, darbe planlarını irticayı önlemek için hazırlamışlar. <br/><br/>Ve, “irtica karşıtı” bu örgütün “hilafet isteriz” diyen bir örgütle ilişkileri ortaya çıkmış. <br/><br/>Danıştay’da “tekbir getirerek” bir yargıcı öldüren katilin davası da Ergenekon davasıyla birleştirildi hatırlarsanız. <br/><br/>Tuhaf bir “irtica” karşıtlığı, değil mi? <br/><br/>Sen irticaya karşısın ama en “irticacılar” seninle çalışıyor. <br/><br/>Sen “bölünmeye” karşısın ama Güneydoğu’daki Kürtlerin, “ne olursa olsun buradan kurtulalım” demesini sağlayacak bombalamalarla suikastlar senin adamların tarafından yapılıyor. <br/><br/>Bakın, bu insanların ne irticayla, ne bölünmeyle bir derdi var. <br/><br/>Bunlar, ülkenin bir kaosa yuvarlanmasını sevinerek karşılarlar ve o kaosu da bizzat kendileri yaratırlar. <br/><br/>Onlar sadece iktidarı, rüşveti, soyma özgürlüğünü isterler çünkü. <br/><br/>Şimdi, devletin bu “derin” kısmı birer birer yakalanıyor. <br/><br/>Dehşet verici bağlantıları ortaya çıkarılıyor. <br/><br/>O zaman ne oluyor? <br/><br/>Birdenbire Hâkimler ve Savcılar Yüksek Kurulu, bunları ortaya çıkaran savcıların görev yerlerini değiştirmek için uğraşmaya başlıyor. <br/><br/>Daha önce yaptıkları ve ilişkileri “gölgeli” bir yargıç, Ergenekon soruşturmasını engelleyebilmek için kendini parçalıyor. <br/><br/>Türkiye’nin artık değiştiğini fark edemiyorlar. <br/><br/>Sanıyorlar ki eski günler devam ediyor. <br/><br/>Sanıyorlar ki derin devletin ilişkilerinin soruşturulması engellenebilir. <br/><br/>Engellenemez. <br/><br/>Bu ülke, “Aczmendi” oyununa bir daha düşmez. <br/><br/>“Hilafet isteyen” grupların “irtica düşmanlarıyla” ilişkisi ortaya çıkarılır. <br/><br/>Bu ülke de o “karanlık derinliğin” dibindekileri görür. <b><br/><br/><br/>Ahmet Hakan’a not:</b> 28 Şubat döneminde Başbakan Erbakan, “Susurluk fasa fisodur” diyerek derin devletle ilgili soruşturmaların önünü kesti ve kendi “cellatlarının” yanına katıldı. <br/><br/>“Bizden olmayan patates dinindendir” diyecek kadar dini “kendi malı” olarak gören Erbakan ile “kışla” en önemli konuda işbirliği yaptılar. Bu yüzden, o dönemde siyaset sahnesinde iki “farklı” taraf yoktu. Karşı çıkılacak tek “taraf” vardı. O da, Erbakan’ın altına imza attığı bildiriyle yönetime el koyan darbeci generallerdi. O dönemde “tarafsız kalmak”, generallerin yaptıklarına ses çıkarmamaktı. Benim 28 Şubat’ta “tarafsız” kalıp kalmadığımı gerçekten merak ediyorsan... O dönemdeki <i>Yeni Yüzyıl</i> arşivini ve Ağır Ceza dosyalarını okuman, merakını tatmin etmeye yeterli olur.</p>
<br/>
<br/>
<br/>



<br/>


<div id="taraf_not">
</div>

</div>


</div>
