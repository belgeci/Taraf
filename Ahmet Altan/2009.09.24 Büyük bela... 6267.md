# Büyük bela...

*Ahmet Altan 24.09.2009*

<div class="taraf_structure_2col_1zq">
<div class="margen_n">



 <p>Böyle çöp evler vardır. <br/><br/>İçleri tıka basa çöp doludur ve ev sahipleri o çöplerin arasında yaşarlar. <br/><br/>Ve, asla o çöplerinden ayrılmak istemezler. <br/><br/>Ruhları bir yerinden sakatlanmış ve o insanlar çöplerinden ayrılamaz hale gelmişlerdir. <br/><br/>Onlara, o çöplerin kötü olduğunu, evlerini temizlediklerinde daha iyi yaşayacaklarını bir türlü anlatamazsınız. <br/><br/>En iyi hayatın çöpleriyle birlikte yaşamak olduğuna inanmışlardır bir kere. <br/><br/>O hayattan neredeyse zorla ayırırlar onları. <br/><br/>Bizim devlet de bu çöp evlere dönmüş. <br/><br/>Çöplerinden ayrılmayı da istemiyor. <br/><br/>Üstelik, devlet “evine” çöp doldururken insanlar “bunu yapma” diye defalarca uyarmıştır devleti. <br/><br/>Şu Kürt sorunu denilen soruna bir bakın. <br/><br/>Nasıl başladı bu? <br/><br/>Önce “Kürt yoktur” denilerek başladı. <br/><br/>Kürt var mıydı, vardı. <br/><br/>Devlet “yok” dedi. <br/><br/>Aynen çöp evin delisi gibi “gerçeklerden” ve temizlikten kopuşu böyle başladı. <br/><br/>Gerçeği kabullenmek size zor gelmeye başladığında ve siz gerçeği inkâra koyulduğunuzda, “deliliğin” yolu açılmış demektir. <br/><br/>Ondan sonra delilik derinleşerek içinize nüfuz eder. <br/><br/>Kürt yoktur dedikten sonra “Kürtçe konuşmayı” da yasakladılar. <br/><br/>Kürtçe şarkı söylemeyi de yasakladılar. <br/><br/>Bu türdeki her saçma kararla birlikte gerçeklerden uzaklaşıp, evi çöp dolduruyorlardı. <br/><br/>Kürtlere, “siz Kürt değilsiniz, Kürtçe konuşmayacaksınız, çocuklarınıza Kürtçe isim koymayacaksınız, sokaklarda Kütçe şarkı söylemeyeceksiniz” diye işkenceler yaptılar. <br/><br/>“Kürtçe şarkı söylemek istiyorum” diyen Ahmet Kaya’yı sürgünlere kaçmak zorunda bıraktılar. <br/><br/>Sonunda Kürtler dağa çıktı. <br/><br/>Saçma sapan kararlarla Kürtleri dağlara çıkaran devlet, silahlı bir “uyarıyla” karşılaştığında bile gerçeği göremedi. <br/><br/>Bu sefer de Kürtleri “terörist” ilan etti. <br/><br/>Sanki ortada hiçbir neden yokmuş, Kürtler durduk yerde çıldırmışlar gibi davrandı devlet. <br/><br/>Kendi silahlı güçleri yetmedi, 80 bin Kürdü “korucu” kaydedip dağdaki Kürtlerin üstüne sürdü. <br/><br/>Evdeki çöpler büyüyordu ve devlet biriktirdikçe biriktiriyordu çöpünü. <br/><br/>O zaman insanlar uyardılar, “bunu yapma korucu belasını çözemezsin” diye, devlet dinlemedi. <br/><br/>Bizim devleti yönetenlerde “ben çok akıllıyım” diye bir inanç vardır, nedense inanmışlar buna, binlerce insan ölür, bunlar saçmaladıklarını anlayamazlar. <br/><br/>Bütün akılsızlıkların sonunda Türkiye içinden çıkılmaz bir batağa saplandı. <br/><br/>Birileri” yahu ev çöp dolu” demeye koyuldu. <br/><br/>Kürtlerin varlığı kabul edildi. <br/><br/>Kürtçe kabul edildi. <br/><br/>Kürtçe şarkı kabul edildi. <br/><br/>Bu “yasakların” nasıl salakça olduğu, bu yasaklar kaldırılınca daha iyi anlaşıldı. <br/><br/>Bunlar baştan yapılsaydı birçok sorun belki de yaşanmayacaktı. <br/><br/>İnsanlar ölmeyecekti. <br/><br/>Şimdi dağdaki beş bin silahlı PKK’lıyı oradan indirmeye çalışan devlet, koruculara “sen de silahları bırak” dedi. <br/><br/>Ve, belanın büyüğüyle karşılaştı. <br/><br/>Korucular, “PKK dağdan inmeden silahı bırakmam” diyor. <br/><br/>Silahı vermek kolaydır da almak zordur. <br/><br/>Beş bin PKK’lıyı dağdan indiremeyen devlet, hadi bakayım o seksen bin korucudan silahı alsın da göreyim. <br/><br/>Üstelik devlet onlara silahı bırakma karşılığında “haraç” da ödeyecek, maaşları verilecek ama korucular “olmaz” diyor. <br/><br/>Evi çöp doldurunca boşaltmak öyle “ha” deyince olmuyor. <br/><br/>Türkiye’nin başını derde sokan bu ahmakça kararları verenlerin, o dönemlerde yaptıkları konuşmalara ve medyanın o konuşmaları nasıl alkışladığına bir bakın. <br/><br/>Her şeye hâkim olacağız, her şeyi kontrol edeceğiz derken, ülkenin de devletin de kontrolünü ellerinden kaçırdılar. <br/><br/>Susurluklar, Ergenekonlar çıktı, profesörler ajan, subaylar katil, generaller darbeci oldu, yargıçlar hukuku unuttu. <br/><br/>Evi çöpten temizlemek için uğraşıyor şimdi devletin içindeki bazı insanlar. <br/><br/>Muhalefet partileri ise hâlâ çöplerine yapışmışlar “boşlatmayın evimizi, çöplerimize dokunmayın, onlarsız biz yaşayamayız” diye feryat ediyorlar. <br/><br/>Ev temizlenecek temizlenmesine de, bu iş biraz zor olacak. <br/><br/>Bunca çöpü boşaltmak da, çöpüne sevdalanmış delileri tedavi etmek de sanıldığı kadar kolay değildir çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>
