# İnsanlar geldi

*Ahmet Altan 12.10.2010*

<div class="yazi"><p>Sanırım Max Frisch’in bir sözüydü, Avrupa’ya göç eden Türk işçileri için <b>“biz işçi istedik, insanlar geldi”</b> demişti.</p>
<p>Kâğıt üzerindeki <b>“işçiler”</b> sözcüğünün hayattaki karşılığı, çeşitli dertleri, sorunları, talepleri, uyumsuzlukları ve öfkeleriyle binlerce insandı.</p>
<p>Tek bir kelimenin içinden bunca büyük sorunun çıkmasına duydukları şaşkınlığı anlatıyordu o cümle.</p>
<p>Sanırım aynı şaşkınlığı Türkiye’de <b>“devlet ricali”</b> yaşıyor.</p>
<p>Millet ya da halk, birer sözcüktü kâğıt üstünde.</p>
<p>Yıllarca da birer <b>“sözcük”</b> olarak kaldılar.</p>
<p>Millet ya da halk, ete kana bürünemedi burada, zaten yasaktı canlanmaları, sorunlarını dile getirmeleri, taleplerde bulunmaları.</p>
<p>Ama o <b>“sözcükler”</b> yırtıldı ve içinden milyonlarca insan çıktı.</p>
<p>Ve, devlet insanlarla ne yapacağını bilmiyor.</p>
<p>Bunun için hiçbir hazırlığı yok.</p>
<p>O insanların <b>“talepleri”</b> devlet ricalini öfkelendiriyor çünkü <b>“halkın”</b> taleplerde bulunmasını büyük bir saygısızlık ve küstahlık olarak görüyor.</p>
<p>Osmanlı da öyle görürdü.</p>
<p>Tebadan birileri kendisinden talepte bulunduğunda Osmanlı, ordusunu gönderir, <b>“talepte”</b> bulunanın kellesini kestirirdi.</p>
<p><b><br/>“Küstahlığın”</b> cezası buydu.</p>
<p>Bizim cumhuriyet de aynı alışkanlığı benimsedi.</p>
<p>Talepte bulunanın ya canını aldı ya da hapse attı.</p>
<p>Bunu gören insanlar da <b>“halk”</b> sözcüğünün içine büzüşüp seslerini kestiler.</p>
<p>Ama <b>“halk”</b> bugün tek bir kelimenin içine sığmayacak kadar kalabalık, çeşitli ve zengin.</p>
<p>Herkesin devletten talepleri var.</p>
<p>Devlet yöneticilerinin ve kendilerine Ufuk Güldemir’in <b>“alay etmek için”</b> taktığı <b>“beyaz Türk”</b> lafını ciddiye alıp kendilerini öyle tarif eden <b>“azınlığın”</b> şaşkın ve öfkeli bakışları arasında isteklerini sıralıyorlar.</p>
<p>Doğrusu devlet epey direndi bu istekleri bastırmak için.</p>
<p>Kürtlerin haklı isteklerini dinlemeden, sırf böyle isteklerde bulundukları için onları Diyarbakır Cezaevi’nde cehenneme attı, sonra binlercesini dağlarda öldürdü.</p>
<p>Dindarların <b>“başörtüsü”</b> taleplerini saçma sapan yasaklarla engelleyip, kız çocuklarının eğitim hakkını yaktı.</p>
<p>Alevilerin <b>“mezhebini”</b> kabul etmedi.</p>
<p>Solcuları fikirlerini söyledikleri için hapishanelere doldurdu.</p>
<p>Ama artık bunları yapacak gücü yok.</p>
<p>Kürtler, silahlı ve dövüşken.</p>
<p>Dindarlar, kalabalık ve zengin.</p>
<p>Aleviler, kararlı ve dik.</p>
<p>Kendi halkından kopan devlet ise güçsüz.</p>
<p>Asker, yirmi beş yıl süren bir savaşta eskiyip prestijini kaybetmiş, yaptığı <b>“şikeler”</b> ortaya çıkmış, darbe planları medyaya yansımış, halkın güvenini yitirmiş.</p>
<p>Karargâhına dönüp yeniden askerliği öğrenmekten başka çaresi yok.</p>
<p>Eskiden orduyla işbirliği yapmış ve ordunun gücünü arkasına almış olan Yüksek Yargı, Mafya’yla ilişkisi yakalanmış Yargıtay başkanlarıyla, generallerden emir alıp meslekten attıkları savcılarla, çeşitli kumpaslarının internet sitelerine düşmesiyle <b>“saygıdeğerliğini ve güvenilirliğini”</b> tümden kaybetmiş.</p>
<p>Şov kokan “istifa”larla kendilerine yandaş arıyorlar ama halkın arasında bu aradıklarını bulamayacakları kesin.</p>
<p>Halk artık ortaya çıktı ve <b>“eski devlet”</b> bitti burada.</p>
<p>İnsanlık tarihi boyunca çok kârlı bir iş olan savaşların artık eskisi kadar kârlı olmadığı, barışın çok daha büyük kârlar sağladığı bir çağdayız.</p>
<p>Türkiye’de yaşayan insanlar da barışın savaştan daha kârlı olduğunu görüyor.</p>
<p>İmralı’da Apo’yla görüşülmesinin, başörtülü kızların okullara girmesinin, Alevi haklarının televizyonlarda tartışılmasının doğal karşılandığı bir dönemdeyiz.</p>
<p>Devletin <b>“kutsal yasakları”</b> kutsallığını kaybetti.</p>
<p>Bugün, halkla, sorunların çözümü arasında <b>“devlet”</b> bir barikat oluşturamıyor, şimdi <b>“ikinci aşamayı”</b> yaşıyoruz, halkın kendisi, <b>“seksen yıllık”</b> beyin yıkamasının sonucunda zihinlerinde oluşan tortuyu temizlemeye, eşitliği ve ortak özgürlüğü içine sindirmeye uğraşıyor.</p>
<p>Bu, sanıldığı kadar uzun zaman almayacak.</p>
<p>Zenginliğin ve mutluluğun, eşitlik ve özgürlüğe bağlı olduğunu hissediyor insanlar, biraz daha oyalanır sonra bir gecede başörtüsünü çözdüğümüz gibi diğer sorunları da çözeriz.</p>
<p>Barışın, savaştan ve çatışmadan daha kârlı olduğunu görmeye başladık çünkü.</p>
</div>

Kaynak: [taraf.com.tr](http://www.taraf.com.tr:80/ahmet-altan/makale-insanlar-geldi.htm), [web.archive.org (arşiv bağlantısı)](http://web.archive.org/web/20101015030647/http://www.taraf.com.tr:80/ahmet-altan/makale-insanlar-geldi.htm)
