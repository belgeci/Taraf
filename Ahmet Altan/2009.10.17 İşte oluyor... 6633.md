# İşte oluyor...

*Ahmet Altan 17.10.2009*

<div class="taraf_structure_2col_1zq">
<div class="margen_n">



 <p>Beatles grubunun en ünlü üyesi olan John Lennon’ın çok güzel bir hayat tarifi vardır. <br/><br/>“Hayat, siz planlar yaparken olan şeydir.” <br/><br/>Bu yaklaşımı, “Kürt açılımına” uyguladığımızda şöyle bir şey oluyor. <br/><br/>“Açılım, Baykal ne olduğunu anlamaya çalışırken olan şeydir.” <br/><br/>Devlet Bahçeli “dağlara çıkarız” diye bağırırken, Baykal, “bu açılımın içinde ne var, ben kameralı konuşurum yoksa konuşmam” derken, her türlü açılıma karşı çıkan gazeteler, “bu açılımın içi boş” diye tuttururken “açılım” kendi yolunda ilerliyor. <br/><br/>Bu “açılımın” laftan çok “eylemle” yürüyeceği daha baştan belliydi. <br/><br/>Hükümetin “açılım” girişimine Apo’nun “güneyden, Mahmur’dan, Avrupa’dan gruplar gelsin” talimatıyla cevap vermesi üzerine dün PKK bir açıklama yaparak “Kandil’den, Mahmur’dan ve Avrupa’dan” militanlar gönderileceğini söyledi. <br/><br/>Gelenlere devletin nasıl davranacağı, açılımın bundan sonrasını da yönlendirecek. <br/><br/>Eğer on yıl önce olduğu gibi gelenler “senelerce hapse” atılmaz da münasip bir süre sonunda evlerine gönderilirse sanırım “eve dönüş” fiilen başlar. <br/><br/>Bu da, silahların susması için yolu açar. <br/><br/>Silahlar susunca da görüşmeler kolaylaşır, gerekli değişiklikler yapılır ve ülke barışa kavuşur. <br/><br/>Türkiye, büyük bir dönüşüm yaşıyor. <br/><br/>Bana sorarsanız bu dönüşümün en kritik noktası Ergenekon soruşturmasıydı. <br/><br/>Bu soruşturmayla birlikte, “değişimleri darbeyle durdurma ve Türkiye’yi dünyadan koparma” planı sona erdirildi, devletin ve bürokrasinin içindeki darbeci unsurlar önemli ölçüde temizlendi. <br/><br/>Ergenekon’un silahlı “vurucu” güçleri ve onların cephanelikleri yakalandı. <br/><br/>Bu çetenin yakalanması “dönüşüm” operasyonunun kararlı bir planla hayata geçirildiğini gösteriyordu. <br/><br/>Belli ki dünya ve Türkiye, “barışın” ortak çıkarları olduğu konusunda fikir birliğine vardılar. <br/><br/>Türkiye attığı her adımı dünyanın desteğini alarak atıyor. <br/><br/>Kürt açılımı yürütülürken, Ermenistan’la görüşmeler başlarken, Suriye ile sınırlar açılırken, Kürdistan’a konsolosluk kurulacağı açıklanırken, İsrail’e karşı sertleşilirken, Amerikan Başkanı Obama Başbakan Erdoğan’ı görüşmeye davet ediyor, Obama’nın Ulusal Güvenlik Danışmanı “Ortadoğu’ya barışı getirmeye kararlı olduklarını” söylüyor.<br/><br/>AKP, doğru vitesler kullanarak Türkiye’nin dişlileriyle dünyanın dişlilerini birbirine kenetledi, şimdi mekanizma uyum içerisinde çalışıyor. <br/><br/>Türkiye’yi değiştiren değişim, dünyayı değiştiren değişimin parçası. <br/><br/>Göreceksiniz, “sertliğe” öncelik tanıyan İsrail hükümeti de zorlanacak, İsrail’de de “barışçılar” güçlenecek. <br/><br/>Bu büyük değişimin önünde kimse duramaz çünkü. <br/><br/>Bir ülkenin, bir devletin, bir liderin kararı değil yaşananlar, bugün bütün dünyada olanlar, yeni bir çağın engellenemez gerçekleri. <br/><br/>Hayat, “barışı” emrediyor. <br/><br/>Obama “barışçı” olduğu için Amerika barışı desteklemiyor, Amerika barışçı olmak zorunda kaldığı için Obama başkan seçiliyor. <br/><br/>Dünya “barış çağına” giriyor. <br/><br/>Barış savaştan daha kârlı artık. <br/><br/>Yaşatmak ve geliştirmek, öldürmekten daha çok para kazandırıyor. <br/><br/>Bu yüzyıl, “yaşayın ve yaşatın” diye emrediyor. <br/><br/>Baykal’ın ve Bahçeli’nin “ölün ve öldürün” talimatları, yüzyılın emirleri karşısında eriyip gider. <br/><br/>Onların siyasetlerinin hayatta bir karşılığı yok. <br/><br/>Bugün hayatın gerçeklerini iyi anlayan iki grup insan var bu ülkede. <br/><br/>AKP’nin muhafazakârları ile Marksist kökenli sol. <br/><br/>Muhafazakârlar, gerçekleri, bu gerçeklerle kendi çıkarları örtüştüğü için anlıyor, Marksist kökenli sol ise “değişimi”, elinde bu değişimi anlayıp analiz etmekte kullandığı felsefi bir anahtar olduğu için kavrıyor. <br/><br/>Bu iki gruba Kürtler sadece Kürt meselesinde katılıyorlar, değişimin diğer parçalarını da görebilen bir büyük siyasal yaklaşımı henüz sergileyemiyorlar ama silahın baskısı kalktığında, yaşam rahatladığında Kürtlerin de entelektüel zeminde asıl varlıklarını göstereceklerini sanıyorum. <br/><br/>Ulusalcılar, kendilerine “sosyal demokrat” diyenler, faşistler, Alevilerin “şeriat korkusunu” tek ölçü haline getiren büyükçe bir parçası, küçük burjuvalar, bürokrasinin bir kısmı, yargı, ordu ise “neler olup bittiğini” anlamakta zorlanıyorlar. <br/><br/>Bu kalabalık grupla, “dindarların, Kürtlerin ve Marksist kökenli solun” oluşturduğu grup, her tartışmada karşı karşıya geliyorlar. <br/><br/>Olaylar geliştikçe, “dindarlar, Kürtler, Marksist solcular” üçgenine diğer gruptan da katılmalar olacaktır. <br/><br/>O gruptaki insanlar, şaşırtıcı bir hızla akan hayatın gerçekleri kendilerine çarptıkça bakış açılarını değiştireceklerdir. <br/><br/>Büyük, çok büyük bir değişimin içinden geçiyoruz. <br/><br/>“Ne mutlu, görebiliyorum diyene.”</p>
<br/>
<br/>
<br/>



<br/>


<div id="taraf_not">
</div>

</div>


</div>
