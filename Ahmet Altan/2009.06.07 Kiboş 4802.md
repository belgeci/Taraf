# Kiboş

*Ahmet Altan 07.06.2009*

<div class="taraf_structure_2col_1zq">
<div class="margen_n">



 <p>Küçük bir fıskiye gibi beliriverdi önümde. <br/><br/>İnce, yaşına göre uzun, dar bir bedeni, kısa kesilmiş kendinden bukleli sarı saçları, eski bir bluzu, lekeli bir eteği, kirden simsiyah kesilmiş minicik çıplak ayakları vardı. <br/><br/>Yüzünüze baktığında, bunların hepsinden önce yumuk gözlerindeki ışığı görüyordunuz. <br/><br/>“Bir liran var mı abi” dedi. <br/><br/>Ona baktım. <br/><br/>“Ne yapacaksın bir lirayı?” <br/><br/>“Yemek yiyeceğim.” <br/><br/>Gazeteye dönecektik, son baskıda bazı yerleri düzeltmemiz gerekiyordu ama sessizce ortak bir karar verdik. <br/><br/>“Aç mısın?” <br/><br/>“Evet.” <br/><br/>“Gel.” <br/><br/>Plastik masaları olan kafeye girdik. <br/><br/>“Vaktiniz varsa siz de benle oturun isterseniz abi.” <br/><br/>Oturduk. <br/><br/>“Ne yemek istersin?” <br/><br/>“Makarna.” <br/><br/>Bir makarna söyledik garsona, bir de hamburger. <br/><br/>“Ne içersin?” <br/><br/>“Kola... Ama sıcak olsun abi, hava serin de.” <br/><br/>“Adın ne?” <br/><br/>“Kiboş.” <br/><br/>“Sen nerede oturuyorsun Kiboş?” <br/><br/>Gülüverdi. <br/><br/>“Çingene Mahallesi’nde abi.” <br/><br/>“Buraya nasıl geldin?” <br/><br/>“Ablamla geldim, Acer ablam, o biraz ilerde.” <br/><br/>“İki kardeş misiniz?” <br/><br/>“Yok, yedi kardeşiz... Acer, Muhammed, Züleyha, ben, Burhan, Adil...” <br/><br/>Durdu, gene güldü. <br/><br/>“Öbürünün adı neydi” diye kendi kendine sordu, gözlerini kısıp, yüzünü buruşturarak düşündü, “hah, Adem.” <br/><br/>Makarnasını getirdiler. <br/><br/>Yemeğe başladı, ince uzun makarnaları çatalıyla toplayıp ağzına götürürken zorlanıyor, uzun bir solukla içine çekiyor, arada bir elleriyle de makarnaları toplamaya yardım ediyordu. <br/><br/>“İğrenmiyorsunuz değil mi abi?” dedi. <br/><br/>“Hayır Kiboş.” <br/><br/>Çatalını tabağa bıraktı. <br/><br/>“Gücünüze gitmesin ama abi siz bu paraları nereden buluyorsunuz? Gelip burada yemek yiyorsunuz?” <br/><br/>“Çalışıyoruz.” <br/><br/>İçini çekip “ben de çalışıyorum” dedi. <br/><br/>“Ne iş yapıyorsun?” <br/><br/>“Ben dilenciyim abi.” <br/><br/>“Kaç para kazanıyorsun?” <br/><br/>Cebindeki paraları çıkartıp saydı, on beş lirası vardı, “öğlen gelip akşama kadar duruyorum” dedi, “bazen yüz lira bile kazanıyorum.” <br/><br/>Sonra gene durdu, “Allah yalan söyleyeni sevmez,” dedi, “ben hiç yalan söylemem.” <br/><br/>“Yalan söylemek kötüdür Kiboş.” <br/><br/>“Bir keresinde ben oynamıştım bana elli lira vermişlerdi.” <br/><br/>Sandalyede oynamaya başladı, bize baktı, biz sessizce ona bakıyorduk, durdu hemen. <br/><br/>Sezgileri bizim daha fazla para verebileceğimizi söylüyordu ona. <br/><br/>Kendisine yemek ısmarlayıp onunla birlikte oturan birilerinden biraz daha para istemekle, bu “dostluğu” para için bozmamak arasında zorlandığı hissediliyordu. <br/><br/>Para istememeyi tercih etti. <br/><br/>“Kolanı açayım mı” dedim. <br/><br/>“Yok,” dedi, “ben açarım.” <br/><br/>Kola kutusunu açmayı seviyordu, uğraştı biraz, açtı. <br/><br/>“Kaç yaşındasın Kiboş?” <br/><br/>“Sekiz.” <br/><br/>“Hamburgerin soğuyacak onu sardırayım mı?” <br/><br/>“Sardır abi.” <br/><br/>Makarnayı yavaş yavaş yiyordu, arada bir “üf” diyordu kendi kendine, “bunu da sardır abi.” <br/><br/>Makarnayı sardırdım, hesabı ödedim. <br/><br/>“Kaç para ödedin abi?” <br/><br/>“Yirmi iki lira.” <br/><br/>“Offf, çok.” <br/><br/>Ona yirmi lira verdim. <br/><br/>Ağzını açtı, derin bir soluk aldı, gözlerini kısıp hemen kafasından hesapladı, “otuz beş liram oldu. Bu kadar da yeter bu gece.” <br/><br/>Birlikte çıktık, hepimizi teker teker öptü. <br/><br/>Gecenin içinde çıplak ayaklarıyla yürüyüp gitti. <br/><br/>Issız bir bozkırda yanyana süratle geçen iki tren gibi sadece ışıklarını görmüştük onun, zekâsını, daha o yaştan bilenmiş sezgilerini, hayatın gerçeklerini kabul edişindeki gücünü, dürüstlükle yalancılık, açgözlülükle dostluk arasındaki salıntısını, neşesini ve yalnızlığını görmüştük. <br/><br/>Sekiz yaşındaydı. <br/><br/>O gece onu mutlu eden otuz beş lirası ve her gece kirli çıplak ayakları vardı. <br/><br/>Değiştirilebilecek bir kaderi olduğunu ve o kaderi değiştirecek gücümüz olmadığını biliyorduk. <br/><br/>Sustuk, uzun zaman sustuk. <br/><br/>Çıplak ayaklı bir ışık ve hayata duyduğumuz korkunç bir öfke kaldı içimizde.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5920.htm), [web.archive.org (arşiv bağlantısı)](http://web.archive.org/web/20090826031437/http://www.taraf.com.tr:80/makale/5920.htm)
