# Hep aynı gün...

*Ahmet Altan 15.04.2008*

<div class="taraf_structure_2col_1zq">
<div class="margen_n">



 <p>Bilmiyorum, siz o filmi gördünüz mü...<br/>
Bill Murray ile Andie MacDowell oynuyorlardı.<br/>
Aslında çok sıradan bir olayla başlıyordu film.<br/>
Kibirli, kendini beğenmiş, nadan, küstah, kaba bir televizyon yıldızı olan Bill’le, Fransız edebiyatına meraklı, kibar, mazbut, biraz tutucu, mesafeli Andie birlikte bir program yapmaya gidiyorlar.<br/>
Ülkenin kuzeyinde bir kasaba var.<br/>
O kasabada her yılın aynı günü insanlar toplanıyorlar ve irice bir sincabın bir ağacın kovuğundan çıkmasını bekliyorlar.<br/>
O sincap onlara o yıl havaların nasıl gideceğini söylüyor.<br/>
Bill’le Andie de diğer televizyoncularla birlikte o sincabın kovuğundan çıkmasını ve o yıl havanın nasıl olacağının açıklanmasını haber yapacaklar.<br/>
Bu haberi yapıp, merkeze gönderiyorlar.<br/>
Kasabadan ayrılacaklar...<br/>
Ama bir kar fırtınası çıktığı için geri dönmek zorunda kalıyorlar.<br/>
Film de asıl ondan sonra başlıyor.<br/>
Çünkü ertesi sabah uyandığında Bill her şeyin bir gün öncesinin aynısı olduğunu fark ediyor.<br/>
Gene kalabalıklar sincabın çıkışını izlemeye gidiyor, gene sincap çıkıyor, gene o yıl havanın nasıl gideceği konuşuluyor.<br/>
Bir sonraki sabah gene aynı sabah.<br/>
Bill, sürekli olarak hep aynı yirmi dört saati yaşadıklarını dehşetle anlıyor.<br/>
Tek bir günün içine kısılmışlar.<br/>
Gün bitiyor...<br/>
Ve ertesi sabah yeniden aynı gün başlıyor.<br/>
Bir türlü bir sonraki güne geçemiyorlar.<br/>
Bunu da Bill’den başka fark eden de yok.<br/>
Bill önce tam da kendisi gibi davranıyor.<br/>
Rastladığı bir çocukluk arkadaşıyla alay ediyor, önünde yıkılan bir berduşa aldırmadan geçiyor...<br/>
Ve, Andie’ye de kaba bir şekilde sulanıyor.<br/>
Kız ona yüz vermiyor.<br/>
Sonra her gün kızla ilgili yeni bir gerçek öğreniyor ve “ertesi aynı gün” , bir gün önce öğrendiklerine göre davranıyor.<br/>
Onun Fransız edebiyatından hoşlandığını anlayınca o da Fransız edebiyatından söz ediyor.<br/>
Onun kibarlıktan etkilendiğini görünce daha kibar bir üslup benimsiyor.<br/>
Yemek yeme biçimini kıza göre değiştiriyor.<br/>
Ve, farkına bile varmadan “aynı günün” içinde değişmeye başlıyor.<br/>
Her gün biraz daha iyi bir insan haline geliyor.<br/>
İlk başta alay ettiği arkadaşıyla alay etmiyor.<br/>
Berduşun elinden tutuyor.<br/>
Andie’ye âşık oluyor.<br/>
Kibarlaşıyor.<br/>
Gerçekten iyi bir insan olup Andie’nin kendisini sevmesini sağladığı zaman da “aynı günün” içine hapsolmaktan kurtuluyor.<br/>
Özgürleşiyor.<br/>
Hafta sonunda, Ankara’da yapılan mitingi gördüğümde bu filmi hatırladım.<br/>
Çünkü geçen Nisan ayını aynen bir daha yaşıyorduk.<br/>
Geçen yıl 367 kararıyla Türkiye’yi şirazesinden çıkaran Anayasa Mahkemesi bu yıl da AKP’yi kapatma kararını tartışıyordu.<br/>
“Darbeci” olduğu belgelenen eski bir generalin yönetiminde gene büyük mitingler düzenleniyordu.<br/>
Sivil siyaset gene kenara itilmeye çalışılıyordu.<br/>
Sanki aynı Nisan ayının içine hapsolmuş gibiydik.<br/>
Bir yıl geçiyordu, uyanıp bir bakıyorduk ki gene aynı Nisan ayının içindeyiz.<br/>
Ve, darbeciler gene aynı darbeyi yapmaya çalışıyor.<br/>
Halk gene aynı öfkeli tepkiyi gösteriyor.<br/>
Peki, biz bu hep aynı Nisan ayını yaşamaktan nasıl kurtulacağız?<br/>
Herhalde filmdeki gibi.<br/>
Darbeciler, bu yöntemlerle amaçlarına ulaşamayacaklarını anlayıp “iyi” bir insan olacaklar.<br/>
Ya da “hukuk” onları sigaya çekip zorla “iyi” insan yapacak.<br/>
Ama bu darbe girişimleri ya kendi istekleriyle ya da hukuk yoluyla mutlaka bitirilecek.<br/>
Ve, biz yeni bir Nisan ayına geçeceğiz.<br/>
Özgür, mutlu, hukuka saygılı bir Nisan ayına.<br/>
Geçmeliyiz de...<br/>
İnsan hep aynı Nisan’ı yaşamaktan sıkılıyor çünkü.<br/>
<br/>
15.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/400.htm), [web.archive.org (arşiv bağlantısı)](http://web.archive.org/web/20090905091141/http://www.taraf.com.tr:80/makale/400.htm)
