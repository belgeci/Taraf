# Bir deli aranıyor

*Ahmet Altan 14.03.2010*

<div class="yazi"><p>Çok fazla akıllı adam var gibi geliyor bazen bana. Akıllı adamlar, çizilmiş çerçevelerin içindeki sorunları, o çerçevelerin içinde kalarak çözmeye uğraşıyorlar.</p>
<p>Ben bir deli istiyorum, çerçevenin içindekini çözecek değil, çerçeveyi değiştirecek bir deli.</p>
<p>Deliler, çerçevelere aldırmazlar çünkü.</p>
<p>Çerçevelerin içinde kalarak meseleler çözülmez mi?</p>
<p>Çözülür tabii ama onu genellikle sen çözmezsin, zaman o çerçeveyi eskitir, eritir, yok eder; yok olan o çerçeveyle birlikte içindeki sorunlar da yok olur gider.</p>
<p>Mesele de çözülmüş olur.</p>
<p>Böyle “akıllı” bir yöntemle meselenin çözülmesi milyonlarca insanın, çok uzun zaman acı çekmesi demektir.</p>
<p>Bana, “bu çerçeve yanlış kardeşim” diyecek bir deli lazım.</p>
<p>Çünkü çerçeve yanlış kardeşim. Eğer o çerçeve doğru olsaydı elli yıldır aynı sorunlar yaşanır mıydı?</p>
<p>Elli senedir olan bütün sorunlar olduğu yerde duruyor.</p>
<p>Kürt sorunu, Ermeni sorunu, Kıbrıs sorunu...</p>
<p>Ben çocukken mitingler yapılırdı, milliyetçi vatandaşlarımız “Kıbrıs Türktür, Türk kalacaktır” diye bağırırlardı.</p>
<p>Kıbrıs Türk değildi, Türk de kalamayacaktı ama “çerçeve” öyle çizilmişti ve tersini söylemek “ihanete” girerdi.</p>
<p>Yıllarca bağırdık ne oldu?</p>
<p>Ben gençken afişler asılırdı, “Vatandaş Türkçe Konuş”.</p>
<p>Hangi vatandaş Türkçe konuşacak, Hakkâri’nin mezrasında yaşayan vatandaş mı?</p>
<p>Olur, konuşsun, lakin “vatandaş” Türkçe bilmiyor.</p>
<p>Ne olacak şimdi?</p>
<p>Türkçe bilmeyen, Türk de olmayan “vatandaşı” zorla Türkçe konuşturmaya kalkmanın faturası kırk bin ölü.</p>
<p>Son zamanların en favori sloganı “Ermeniler de bizi öldürdü”.</p>
<p>Ermeni kimdi, “biz” kimdik?</p>
<p>İkimiz de aynı imparatorluğun vatandaşlarıydık ama o vatandaşların bazıları “biz”dik, bazıları Ermeni.</p>
<p>Vatandaşla devleti sanki güçleri ve konumları eşitmiş gibi karşı karşıya koyuyorduk, sonra da “biz” devlet oluyorduk.</p>
<p>Devlet “biz” olursak ve vatandaşlarımız olan Ermeniler de o “biz”in içine giremezlerse sonunda birileri ölür.</p>
<p>Ve, 2010 yılında, Ermeni meselesinden dolayı dünyaya küsersiniz, elçilerinizi teker teker Ankara’da toplamaya başlar ve kendi kendinizi zayıflatırsınız.</p>
<p>Elli yıldır memleketi “akıllı” adamlar yönetiyor, çok akıllı oldukları için de meselelerin hiçbirini çözemiyorlar.</p>
<p>Çizilmiş çerçevelerin içinde kalarak çözemezsiniz çünkü.</p>
<p>O çerçeveler yanlış çizilmiş.</p>
<p>Bana bir deli lazım.</p>
<p>Çerçeveyi değiştirecek bir deli.</p>
<p>“Vatandaşlar suç işleyebilir ama devlet suç işleyemez” diyecek biri lazım, Ermeniler suç işlerse yakalarsın, Ermeniler adam öldürmüşse yargılarsın ama “devletsen” eğer onları öldürmezsin, devletsen eğer sen suç işleyemezsin.</p>
<p>Suç işleyen vatandaşı “devlet” yargılar, suç işleyen “devleti” dünya yargılar.</p>
<p>Bugün Ermeni meselesinde başımıza gelen budur.</p>
<p>“Ermeniler suç işledi” deyip “devletin” de suç işlemesini hoşgörmeye kalkmaktır bizi dünyada yalnızlaştıran.</p>
<p>Zaten bu zihniyet, Kürtlere karşı JİTEM’leri kurdu, devletin içinde çeteler oluşturdu, Kürtleri sokaklarda enselerinden vurdu.</p>
<p>Bu çerçeve, “biz devletiz, Kürt vatandaşlar, Ermeni vatandaşlar da bizim hasımlarımız, onlar suç işlerse biz de işleriz, devlet olduğumuz için de daha fazlasını işleriz” diyor.</p>
<p>Bu çerçevenin içinde meseleler çözülmez.</p>
<p>Akıllı adamlar, “aman çerçeveyi yırtmayalım, bu çerçevenin içinde usul usul çözüm bulalım” anlayışında.</p>
<p>Çerçeve yanlış, ne çözümü?</p>
<p>Akıllılar bu çerçeveyi değiştiremez, sorunları çözemez.</p>
<p>Bana bir deli lazım.</p>
<p>Sabah gelirken gördüm mimozalar açmış, elli yıldır açıyor, elli mimoza mevsimi “akıllıların” çözümsüzlükleriyle geçti, daha kaç kez o mimozalar aynı sorunların üstüne açacak sarı çiçeklerini?</p>
<p>Var mı bunun cevabını bilen bir akıllı?</p>
<p>Ben akıllılardan sıkıldım arkadaş, bana bir deli lazım.</p>
<p>Mimozaları sevecek, çerçeveleri kıracak, sorunları çözecek bir deli yok mu?</p>
<p>Boşverin hiç zahmete girip de cevap aramayın, bakın mimozalar açmış...</p>
<p>Bırakın zaman ömrünüzü eskiterek akıp gitsin.</p>
<p>Siz çerçevelerinizin içinde aynı ezberleri tekrarlayarak sorunların altında “akıllıca” bunalın.</p>
<p><a href="mailto:ahmetaltan111@gmail.com">ahmetaltan111@gmail.com</a></p>
</div>
