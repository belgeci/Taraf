# Küçük kız

*Ahmet Altan 30.09.2009*

<div class="taraf_structure_2col_1zq">
<div class="margen_n">



 <p>Birkaç evlik ıssız bir köy. <br/><br/>Dağların yamacına kurulmuş. <br/><br/>Yukarılarda, köyü tepeden gören bir askerî birlik var. <br/><br/>Köy daha önce boşaltılmış sonradan köylülerin geri dönmesine izin verilmiş. <br/><br/>Hayatın ve ümidin uzağında yaşayan birkaç aile bulunuyor köyde. <br/><br/>Bu köyde, başka ülkelerin başka şehirlerinde yaşayan kendi yaşıtlarına göre çok büyük zorluklar içinde bir ömür süren Ceylan, küçük bir kız. <br/><br/>Bir keresinde götürüp fotoğrafını çektirmişler. <br/><br/>Herhalde ilk çekilen resimlerinde gözleri kapalı çıkmış ki biri onu uyarmış, “gözlerini açık tut” diye. <br/><br/>O da gözlerini kocaman açmış. <br/><br/>Resmi öyle çıkmış. <br/><br/>Ceylan, on dört yaşlarında. <br/><br/>Önceki gün hayvanlara yaprak toplamak için köyün biraz ilerisindeki koruluğa gitmiş. <br/><br/>Bir patlama sesi duyulmuş. <br/><br/>“Yukarıdan” gelen bir havan mermisi ya da roketle paramparça olmuş Ceylan. <br/><br/>Elleri ve dizleri kalmış geriye. <br/><br/>Bedeninin parçaları ağaçlara dağılmış. <br/><br/>Köyün muhtarı herkese haber vermiş. <br/><br/>Kimse gelmemiş, kimse ilgilenmemiş. <br/><br/>Sonra bizim gazeteyi aramış. <br/><br/>Olanları anlatmış. <br/><br/>Birileri gelip de bir soruşturma yapsın diye beklemiş köylüler. <br/><br/>Doktorun, savcının geleceğini sanıyorlarmış. <br/><br/>“Can güvenliği” nedeniyle gelemeyeceğini bildirmiş savcı. <br/><br/>Kendi yerine, eline bir kamera tutuşturduğu imamı göndermiş, imam kızın ve vurulduğu yerin resimlerini çekmiş. <br/><br/>Ceylan’dan geriye ne kaldıysa toplayıp bir battaniyeye koymuşlar, dokuz kilometre ötedeki bir başka askerî karakola götürmüşler. <br/><br/>Bir doktor, karakolun bahçesinde “otopsi” yapmış, kızın “bedeninde” şarapnel taneleri bulmuş. <br/><br/>Resmî bir rapor tutmuşlar, Ceylan’ı gömmüşler. <br/><br/>Bir daha kimse ilgilenmemiş. <br/><br/>Ne askeriyeden bir açıklama, ne bir soruşturma, ne bir özür. <br/><br/>“Başınız sağolsun” diye köye gelen biri bile çıkmamış. <br/><br/>Ölen bir köylü kızı. <br/><br/>İşi “büyütmeye” ne gerek var? <br/><br/>Oradaki insanların ölmesi kimin umurunda? <br/><br/>Bizim gazete yazmasa Ceylan’la kim ilgilenir? <br/><br/>Bizim gazete yazsa Ceylan’la kim ilgilenir, onu da bilmiyorum ya. <br/><br/>Küçük bir köylü kızını askerî birlikten atılan bir mermiyle vurup ortadan kayboluyor devlet. <br/><br/>Bunun hesabını kim soracak? <br/><br/>Bizim muhalefet partileri, “Kürt açılımı gerçekleşirse, demokrasi ve eşitlik gelirse Türkiye bölünür” diyorlar. <br/><br/>Kürt açılımı olmadığında Kürt çocuklarını, kuş avlar gibi rahatça vurup öldürürsün ve “Türkiye yekpare kalır” öyle mi? <br/><br/>Böyle mi sanıyorsunuz? <br/><br/>Ceylan vurulalı 48 saat oldu, kimseden ses çıkmadı. <br/><br/>Bu ülke çoktan bölünmüş. <br/><br/>Siyasetçileri, gazetecileri, televizyoncuları çoktan bölmüşler ülkeyi. <br/><br/>Ceylan, zengin bir şehrin, zengin bir semtinde yaşayan zengin bir Türk ailesinin kızı olsaydı ve “havan topu ya da roketle vurulsaydı” bu ülke bu kadar sessiz mi kalırdı? <br/><br/>Vicdan dediğiniz o tuhaf şey böyle durumlarda ortaya çıkıyor işte. <br/><br/>Vicdanın varsa, öldürülenin kim olduğuna, ne olduğuna bakmıyorsun. <br/><br/>O vicdan, o ölüm karşısında sızlıyor ve sen ayağa kalkıyorsun. <br/><br/>Siz, siyasi kararlar ülkeyi bölecek diye korkmayın, ülke “vicdanından” bölünüyor önce. <br/><br/>“Vatanım, vatanım” diye bağıran o Baykallar, o Bahçeliler, küçük bir kızın ölümü karşısında “benim insanım,” diye bağırmadığında bu ülke bölünür. <br/><br/>Başbakan, ıssız bir köydeki küçük kızın hesabını sormadığında bu ülke bölünür. <br/><br/>Medya, bu kızın ölümünün peşine düşmediğinde bu ülke bölünür. <br/><br/>Bu ülkeyi böyle bölüyorlar. <br/><br/>Benim umurumda bile değil ülke bölünür mü bölünmez mi... <br/><br/>Bu ülkenin vicdanı var mı yok mu, benim umurumda olan bu. <br/><br/>Ceylan’ı öldürüp böyle sustuktan sonra ülke “bütün” kalsa ne olur, bölünse ne olur? <br/><br/>Küçük bir kızın bu kadar rahatlıkla öldürüldüğü bir ülkenin “bütünlüğünden” ne yarar çıkar? <br/><br/>Issız bir köyde yaprak toplayan küçük bir kızı vurup öldürdüler. <br/><br/>Herkes sustu. <br/><br/>Ceylan’ın ölümü, eğer içinizde bir yere değmiyor ve sizin canınızı acıtmıyorsa, sizin vicdanınız Ceylan’dan çok önce ölmüş demektir. <br/><br/>“Birlik, bütünlük ve vicdansızlık” içinde yaşarız. <br/><br/>Belki de “bütünlük” dedikleri bu ortak vicdansızlıktır.</p>
<br/>
<br/>
<br/>



<br/>


<div id="taraf_not">
</div>

</div>


</div>
