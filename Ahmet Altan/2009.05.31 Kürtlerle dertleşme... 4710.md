# Kürtlerle dertleşme...

*Ahmet Altan 31.05.2009*

<div class="taraf_structure_2col_1zq">
<div class="margen_n">



 <p>Şimdi ikiye ayrılıyoruz. <br/><br/>Ama bu sefer Kürtler ve Türkler olarak değil. <br/><br/>“Savaş isteyen Kürtler ve Türkler” ile “barış isteyen Kürtler ve Türkler” olarak. <br/><br/>Bu, keskin bir ayırım. <br/><br/>Elbette bu “ayırım” da kendi içinde bir daha ayrılıyor. <br/><br/>Savaşı, samimi öfkeleri nedeniyle tercih edenler ile savaşı çıkarları için tercih edenler. <br/><br/>Çıkarları için savaş isteyenleri ikna edecek bir güç yok. <br/><br/>Onları bir yana bırakalım. <br/><br/>Öfkelerinde samimi olanlarla, çare bulmakta zorlananlarla konuşalım. <br/><br/>Kürt meselesi ve barış, çok karmaşık görünen bir konu. <br/><br/>Bazen bu kadar karmaşık konular, “basit” sorularla anlaşılabilir hale gelir. <br/><br/>Önce soralım. <br/><br/>Ne istiyoruz? <br/><br/>Adil bir barış istiyoruz, hiç kimsenin yüksünmeyeceği, incinmeyeceği, onurunun kırılmayacağı bir barış. <br/><br/>Kürtlerle Türkler her konuda eşit olsunlar istiyoruz. <br/><br/>Bilmiyorum kaç kişi bana katılır ama ben, eğer Kürtler ayrılmak isterlerse bunu da özgürce konuşup, siyasi arenada tartışabilecekleri bir demokrasi olsun burada istiyorum. <br/><br/>“Ayrılmak, bölünmek” sözcükleri bazılarına çok korkunç geliyor biliyorum ama bu sanıldığı kadar da korkunç bir şey değil artık bu çağda. <br/><br/>Çekoslovakya, uygar bir biçimde ikiye ayrıldı, Çekler ve Slovaklar olarak. <br/><br/>Belçika, üç bölgeye ayrılmayı ciddi ciddi tartışıyor. <br/><br/>Kanada’da ve İtalya’da “ayrılıkçı” partiler seçimlere katıldı. <br/><br/>Önemli olan “insanların mutluluğudur” dediğinizde, konuşulamaz, tartışılamaz bir konu kalmaz. <br/><br/>Ayrılmak, insanları daha mutlu edecekse ya da bunun daha çok mutluluk getireceğine inananlar varsa, oturur bunu da konuşursunuz. <br/><br/>Ama böyle bir demokrasiye ulaşabilmek için önce savaşı bitirmemiz, barışı sağlamamız gerekiyor. <br/><br/>Peki, barış nasıl sağlanacak? <br/><br/>Öncelikle silahların susmasıyla. <br/><br/>Peki, silahlar nasıl susacak? <br/><br/>İşte şu andaki büyük kavga bu sorunun cevabındaki anlaşmazlıktan kaynaklanıyor. <br/><br/>PKK, silahların susması için “ordunun operasyonlarının” durdurulmasını istiyor. <br/><br/>Bana gelen maillerden anladığım kadarıyla, PKK sempatizanları şöyle düşünüyor: <br/><br/>“O sizin ordunuz, PKK bizim ordumuz. Sizin ordu operasyonları durdursun silahların susması için.” <br/><br/>Yani iki eşit ordu var, onlara göre. <br/><br/>Bu, bence “realiteye” çok uygun bir algılama biçimi değil ama diyelim ki doğru. <br/><br/>İki “ordu” savaşıyor. <br/><br/>Kızgın Kürt kardeşlerimizin hemen bizi aynı safa koyduğu ve “sizin ordunuz” dediği “bizim orduya” niye savaştığını sorduğumuzda, onun cevabı belli, “dağlarda silahlı adamlar var, benim görevim onlarla savaşmak.” <br/><br/>Ordunun cevabı belli olduğuna ve bu ülkede ordunun eylemlerini kontrol edebilecek bir güç olmadığına göre PKK’ya soralım “sen ne istiyorsun” diye. <br/><br/>Eğer PKK “ben yeni bir devlet kurmak istiyorum” derse, yapacak bir şey yok, iki “ordu” savaşırlar, kazanan diğerine isteğini kabul ettirir. <br/><br/>Ama PKK böyle demiyor. <br/><br/>Kürtlerin haklarının kabul edileceği bir barış istediğini söylüyor. <br/><br/>O zaman PKK ne yapmalı? <br/><br/>Eğer gerçekten barış istiyorsa, barışın yolunu kendi iradesiyle belirlemeli. <br/><br/>Barışı, “kontrol” edemediği bir gücün inisiyatifine bırakmamalı... PKK, ordunun davranışlarını şekillendiremez, yönlendiremez, operasyonlarını durduramaz ama barış için kendi stratejisini belirleyebilir... <br/><br/>Öyle bir barış stratejisi var mı PKK’nın? <br/><br/>Benim gördüğüm kadarıyla yok... Bir barış stratejisi olsa, bütün barış sürecini “ordunun operasyonlarını durdurması” şartına bağlamazdı... Bu kadar “bağımlı” bir hale getirmezdi kendini... Kendisi inisiyatif alırdı... <br/><br/>Ve, kendisi barış için inisiyatif kullansaydı, o mayınlı tuzakları kurmazdı. <br/><br/>PKK niye mayınlı tuzaklar kuruyor? <br/><br/>Ya bir strateji belirleyemiyor... Ya da barış fikrini çok çekici bulmuyor... <br/><br/>PKK, barışı “ordunun operasyonlarını durdurması” şartına bağladığı sürece, bu ülkede barış sürecini denetleyecek tek güç ordu olur, DTP’nin yöneticileri de dahil bütün siyasetçiler devre dışı kalır. <br/><br/>Ordu canı istedikçe operasyon yapar, PKK mayın patlatır, ordu operasyon yapar, PKK mayın patlatır. <br/><br/>Çocuklar ölür. <br/><br/>Öfke ve intikam isteği artar. <br/><br/>Bu yöntemin barışı sağlayacağına inanan kimse var mı? <br/><br/>Bence herkes iyice bir düşünmeli. <br/><br/>Barış sürecinin denetimi kimin elinde olursa barış sağlanır, herkes kafasında bir tartmalı. <br/><br/>İsterse bütün barış sürecini “ordunun operasyonlarına” bağlayıp o operasyonlar bitmeden barış için adım atmamalı, isterse o inisiyatifi sivil politikacıların alacağı bir ortam sağlamalı. <br/><br/>Cumhurbaşkanının, hükümetin, Ahmet Türk’ün konuşmalarında somutlaşan DTP politikalarının “barış” istediği bir ortamda, Kürtler ne yapmalı? <br/><br/>Bunun cevabını Kürtler verecek. <br/><br/>Onların cevabı hepimizin ortak hayatını belirleyecek.</p>
<br/>
<br/>
<br/>



<br/>


<div id="taraf_not">
</div>

</div>


</div>
