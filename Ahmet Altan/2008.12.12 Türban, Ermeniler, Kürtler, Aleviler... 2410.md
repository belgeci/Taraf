# Türban, Ermeniler, Kürtler, Aleviler...

*Ahmet Altan 12.12.2008*

<div class="yazi">Yeryüzünün en güzel ülkesinde yeryüzünün en saçma insanları yaşıyor gibi geliyor bazen bana. <br/>Guliver’in dolaştığı o tuhaf, masalsı ülkelerden biri sanki burası. <br/>Eğer Guliver buralara da gelmiş olsaydı herhalde yazarı onun ağzından, “anlamsızlığı anlam zanneden garip insanların diyarına uğradım” diye yazardı. <br/>Haklı da olurdu. <br/>Neredeyse anlamsızlığı ve saçmalığı “hayatın tam orta yerine” yerleştirip bütün davranışlarımızı da ona göre ayarlıyoruz. <br/>Şu son olay bir bakın. <br/>Ankara Barosu’ndaki seçimlerde türbanlı ya da başörtülü, hangi kelimeyi kullanmak istiyorsanız onu kullanın, on yedi avukat kadın oy kullanıyor. <br/>Daha sonra bundan sorun çıkıyor. <br/>Barolar Birliği, bu avukatların cezalandırılmasını istiyor. <br/>Ankara Barosu buna karşı çıkıyor, “bunun faşizan bir davranış olacağını” söylüyor. <br/>Barolar Birliği ısrar ediyor. <br/>Ve Ankara Barosu, “faşizan” olduğunu söylediği uygulamayı yapmak zorunda kalıyor. <br/>Bir hukuk kurumu, “faşistçe” bulduğu davranışı hayata geçiriyor. <br/>Şimdi, bunun neresinde bir anlam var? <br/>Avukat kadınların baro seçimlerinde türban ya da başörtüsü takmasının nasıl bir sakıncası olabilir? <br/>O örtüyü takıp takmamaları onların düşüncesini değiştirecek değil ya. <br/>Ama, durduk yerde “ciddi” bir sorun yaratılıyor. <br/>Türban takmak “laikliğe” aykırı bulunuyor. <br/>Barolar Birliği, hangi hukuksal ölçüyü kullanarak “başörtüsünü” ya da “türbanı” laikliğe aykırı görüyor? <br/>Bu ülke başörtülü ve türbanlı kadınlarla dolu. <br/>Baro seçimlerinde oy veremeyenler, genel seçimlerde nasıl oy verecek? <br/>Türbanlıların genel seçimlerde de oy verme hakkı mı kısıtlanacak? <br/>Ankara Barosu’nun dediği gibi bu tür uygulamalar kaçınılmaz olarak “faşizme” gider. <br/>Laik olacağız derken rahatlıkla faşist oluyoruz. <br/>Zaten bu anlamsız “türban” takıntısı yüzünden bu ülkede laiklikle “faşizm” yavaş yavaş eşanlamlı iki kelime haline gelmeye başladı. <br/>Ama bence asıl sorun bu değil. <br/>Hukukçular istedi diye “faşist” olmaz bir ülke. <br/>Sadece zalimler bir ülkeyi faşistleştiremez. <br/>Mutlaka bu konuda “mazlumlardan” destek almaları gerekir. <br/>Ve, bu desteği ne yazık ki alıyorlar. <br/>Bakın, bizim ülkenin türbanlı kızları ve onların türban takma hakkını savunan dindarları, “Ermeni sorunu” konusunda ne düşünüyor? <br/>“Ermenilerden özür diliyoruz” diye bir kampanya var, bu kampanyaya imza verirler mi? <br/>Ermenilerin gördüğü zulmü araştırmaya, yaşananları kabul etmeye hazırlar mı? <br/>Dindarlar bir “Ermeni sempozyumu” toplayıp bu konuyu tartışırlar mı? <br/>Ya da dindarlardan ve onları temsil eden partilerden bir “Kürt sorunu” kurultayı bekleyebilir miyiz? <br/>Dindar Sünniler, “Alevi hakları” için ayağa kalkarlar mı? <br/>Bugüne kadar bunların bir örneğini görmedik. <br/>Türban konusunda çok hassas olan bir dindarın yanında Ermeni meselesini bir açın bakalım, nasıl tepki alacaksınız? <br/>Gerçekleri tartışmaya razı olacak mı? <br/>Yoksa Ermeni konusunda Barolar Birliği’nin yanında mı yer alacak? <br/>Ben Kürt meselesinde de dindarlarla Barolar Birliği’nin aynı düşünceleri paylaşabileceğini düşünüyorum doğrusu. <br/>“Faşizan” baskılar yaratmaya yatkın duran Barolar Birliği gibi kuruluşların gücü, çeşitli konularda “kurbanların” desteğini almalarından kaynaklanıyor. <br/>Siz Kürt meselesinde, Ermeni meselesinde “demokrasiye, insan haklarına, hukuka” aykırı davranışları destekleyip sadece “türban ya da başörtüsü” meselesinde demokrasi isterseniz, istediğinizi elde edemezsiniz. <br/>Aynı şey Ermeniler, Kürtler, Aleviler için de geçerli. <br/>“Ermeni soykırımı kabul edilsin” diye kampanyalar açan özellikle yurtdışındaki Ermenilerden kaçı aynı şehvetli mücadeleciliği “türban” konusunda gösteriyor? <br/>Kaç Kürt, “türbanlılara” destek elini uzatıyor? <br/>Kaç Alevi, “türban” özgürlüğünü savunuyor? <br/>Her zaman söylemeye çalışıyorum, ben bu ülkedeki “faşizmin” kurbanlarının aynı zamanda o faşizmin destekleyicileri olduğuna inanıyorum. <br/>Onun için bu ülkeyi bir türlü değiştiremiyoruz. <br/>Özgürleştiremiyoruz. <br/>Doğru dürüst bir hukuk sistemi kuramıyoruz. <br/>İnsan haklarını hayatımızın içine yerleştiremiyoruz. <br/>Karakollarda öldürülen çocuklara sahip çıkmadan “türbanı” savunmak ne işe yarar? <br/>Hiçbir işe yaramaz. <br/>Bir gün bu ülkede yaşayan insanlar, türbanlıların, Kürtlerin, Alevilerin, Ermenilerin, solcuların, işçilerin kısacası “haksızlığa uğrayan” bütün insanların aslında “aynı haksızlığa” uğradığını anlayacaklar. <br/>Parça parça kurtuluş olmadığını kavrayacaklar. <br/>O gün, bu ülke saçmalıkların esiri olmaktan, gizli ya da açık bir faşizmin kurbanı haline gelmekten kurtulacaklar. <br/>O zamana kadar biz hep aynı saçmalığı yaşayacağız. <br/>Çünkü o saçmalığın kurbanları destekliyor o saçmalığı.</div>
