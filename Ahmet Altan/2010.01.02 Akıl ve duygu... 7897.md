# Akıl ve duygu...

*Ahmet Altan 02.01.2010*

<div class="taraf_structure_2col_1zq">
<div class="margen_n">



 <p>Genelkurmay, “gülünçleşmeyi” ve toplumun saygısını tümden kaybetmeyi göze alarak ülkenin gündemini tek başına bloke ediyor, başka konulara değinmemize engel oluyor. <br/><br/>Son olarak, “izlenen” yargıcın ve halkın aslında “paranoyak” olduğunu ima eden garip bir açıklama yayınladı. <br/><br/>Bülent Arınç’ın evi civarında yakalanan subaylarla, yargıcı izlerken polisin eline düşen askerler hakkındaki en doyurucu yazıyı bence Emre Uslu yazdı, bugün onun yazısını okursanız olup biteni net bir şekilde anlarsınız. <br/><br/>Bütün o “saçmalıkların” arkasında duran ürkütücü gerçekleri Uslu gayet iyi deşifre ediyor. <br/><br/>Biz Genelkurmay’ı Eme Uslu’ya bırakıp başka bir konuya bakalım. <br/><br/>Biliyorsunuz günlerden beri binlerce Tekel işçisi sokaklarda gösteriler düzenliyor. <br/><br/>Muhalefet işçilere sahip çıkıyor, hükümet ise “şefkatten ve anlayıştan” yoksun bir nadanlıkla yaklaşıyor meseleye. <br/><br/>Sabahleyin işçilerin durumunu hep birlikte tartıştığımızda servis şefleri ve editörler ikiye ayrıldı, iki ayrı görüşü savundu. <br/><br/>Gerçekten de yaşanan bu dramın iki farklı yönü var. <br/><br/>Birincisi “akıl” yönü. <br/><br/>Globalleşen bir dünyada devletlerin “tekeller” kurması ekonomi mantığına tümüyle aykırı. <br/><br/>Bu ülkede devlet işletmeleri yıllarca iktidar taraftarlarının arpalığı olarak kullanıldı, ekonomi kurallarına aykırı bir biçimde yönetildi ve devlet zarar etti. <br/><br/>Bizim devlet de diğer devletler gibi ekonomik alandan çekiliyor ve kendine ait kuruluşları özel sektöre devrediyor. <br/><br/>Bu “özelleştirme” döneminde birçok işçi işsiz kalıyor. <br/><br/>İşsiz kalan işçiler, kendilerine “para” verilmesini talep ediyor. <br/><br/>Devletin kendine ait parası yoktur. <br/><br/>Devlet, parayı “çalışanların” vergilerinden toplar. <br/><br/>Eğer devlet, “işsiz kalan” işçilere para verecekse, bu para çalışanların parasından verilecek. <br/><br/>Çalışanların paralarını alıp, bu paraları “çalışmayanlara” ya da emeklerine artık ihtiyaç duyulmayanlara dağıtmak hak kavramına uygun mu? <br/><br/>Özel sektörde çalışanlar rekabetin kızgın olduğu bir alanda ve her türlü riski göze alarak çalışırken, “devlet çalışanlarının” rekabetten ve riskten uzak bir çalışma hayatı sürdürmeleri eşitliğe ne kadar uygun? <br/><br/>Üretim biçiminin değiştiği, makinelerin işçilerin yerini aldığı bir dünyada “işsizlik” kaçınılmaz bir sonuç olarak ortaya çıkıyor ve bütün dünya işsizliğin yakıcı acısını yaşıyor. <br/><br/>Ama devlette çalışanları bu acıdan kurtarıp, özel sektörde çalışanları bu acıyla karşı karşıya bırakmak ciddi bir ayrımcılık olmuyor mu? <br/><br/>Özel sektörde çalışanlar neden verdikleri vergilerle “devlette” çalışanların hayat garantisi olsunlar? <br/><br/>Bunlar, “ekonomik aklın” bize söyledikleri. <br/><br/>Ve, hayat “akılla” çok fazla çatışamaz, çatışırsa sonuçta sorunlar daha da büyür. <br/><br/>Bu doğru ama hayat sadece “soğuk akıldan” ibaret değil. <br/><br/>Çalıştıkları Tekel kuruluşlarındaki işlerini ekonomik aklın gereği olarak kaybeden işçilere bugün devlet ortalama 800 lira maaş bağlamayı öneriyor. <br/><br/>Bu insanlar 800 lira ile nasıl yaşayacaklar, nasıl ev kiralarını ödeyecekler, çocuklarını nasıl okutacaklar, ne yiyecekler, ne giyecekler? <br/><br/>Çoluk çocuk binlerce insanın kış ortasında işsiz kalmasının ya da 800 lira maaşa mahkûm edilmesinin yaratacağı dram ne olacak? <br/><br/>Sobası yanmayan soğuk evleri, akşam yemek bekleyen çocukları bir düşünün. <br/><br/>Bu da işin “duygusal” kısmı. <br/><br/>Akılla duygu çatışıyor bu noktada. <br/><br/>Üretimde robotların ve makinelerin işçilerin yerini aldığı bir “geçiş sürecinde” bu çatışma epeyce sürecek. <br/><br/>Tekel işçilerinin durumuna benzer durumlarda iki davranıştan birini seçebilir, akıldan ya da duygudan yana bir tavır benimseyebilirsiniz ama hangisini seçerseniz seçin yaklaşımınızın bir yanı hep eksik kalır. <br/><br/>Bugün bütün dünyada politikacılar, özellikle de “yeni sol”, akıl ile duyguyu biraraya getirecek yeni bir politika arıyorlar. <br/><br/>Bu çözüm henüz bulunamadı, bütün dünya bu dengenin peşinde ama bilebildiğim kadarıyla henüz tam anlamıyla sorunu çözebilen yok. <br/><br/>Diğer ülkeler gibi Türkiye’nin de, toplumsal aklı ihmal etmeyen, bireysel acıyı da görmezden gelmeyen bir çözümü bulabilmek için tartışması, vaktinin ve enerjisinin büyük bir kısmını buna harcaması gerekiyor. <br/><br/>Ama kışlasına çekilmemek için her gün yeni bir tuhaflık yapan askeriye, gündemin önünü kapayarak hayatın gerçek dramlarını konuşup tartışmamızı engelliyor. <br/><br/>En büyük kötülüğü de, bu acılara çözüm bulmak için harcamamız gereken zamanı bizden çalarak yapıyor zaten. <br/><br/>Biz, bu konuda görüşleri olanlara sayfalarımızda bir mecra açmak istiyoruz. <br/><br/>Sadre şifa olur mu bilinmez ama aklı ve duyguyu birarada görebilmeye belki bir faydası dokunur.</p>
<br/>
<br/>
<br/>



<br/>


<div id="taraf_not">
</div>

</div>


</div>
