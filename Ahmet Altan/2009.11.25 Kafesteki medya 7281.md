# Kafesteki medya

*Ahmet Altan 25.11.2009*

<div class="taraf_structure_2col_1zq">
<div class="margen_n">



 <p>Medyadaki bazı kalemler huzursuzlanmaya başlayarak, “Kafes haberini ister veririm ister vermem, sana ne” demeye başladılar. <br/><br/>O kadar basit olduğunu sanmıyorum. <br/><br/>Çünkü cevabını bulmamız gereken temel bir soru var. <br/><br/>Türkiye’deki darbelerde ve cuntacılık faaliyetlerinde “medyanın” rolü ne? <br/><br/>Bu sorunun cevabını bulmak, Türkiye’nin kilidini çözmek anlamına gelecek. <br/><br/>Medya darbelere yardım etti mi, etmedi mi? <br/><br/>Darbeciler medyadan destek gördü mü, görmedi mi? <br/><br/>Medyanın desteği olmasaydı 28 Şubat olur muydu? <br/><br/>28 Şubat döneminde <i>Taraf</i> gibi bir gazete olsaydı, cuntacılar 28 Şubat’ı gerçekleştirebilirler miydi? <br/><br/>Eğer o günlerde <i>Taraf</i> gibi bir gazete olsaydı Aczmendiler, Fadime Şahin, andıçlar meselesi derinliğine incelenir miydi, incelenmez miydi? <br/><br/>Darbecilerin, cuntacıların medyayla ilişkileri neler? <br/><br/>Medya, darbecilerle cuntacılara ait bazı gerçekleri saklıyor mu? <br/><br/>Şimdi, o korkunç Kafes planının birçok gazetenin görmezden gelişine bir de bu soruların ışığında bakmak gerek. <br/><br/>Medyanın hangi haberleri yayınlayıp yayınlamadığı, bütün ülkenin kaderini belirliyor. <br/><br/>Eğer gazeteler, cuntacılara ait haberleri saklıyor ve “cuntacıların” istediği haberleri büyütüyorsa, “medyanın” bu ülkenin en büyük sorunlarından biri olduğu ortaya çıkar. <br/><br/>Eğer bu ülkede darbelerin ve cuntaların üstüne gitmek, onları hayatımızdan çıkarmak istiyorsak, projektörleri önce medyanın üstüne çevirmeliyiz. <br/><br/>Medyanın desteğine güvenmeden hiç kimse cunta kuramaz, darbe hazırlığı yapamaz. <br/><br/>O darbelerin alt yapısını medya hazırlıyor çünkü, cuntaların ayak izlerini de gene aynı medya siliyor. <br/><br/>Kafes planındaki sessizlikleriyle bence çok kötü yakalandılar. <br/><br/>Bir gazete değil, iki gazete değil, üç gazete değil... Bunların hepsinin yöneticileri de mi Kafes planına “inanamadı”, Kafes planında bir haber değeri görmedi? <br/><br/>Bütün ülkeyi altüst edecek, çocukları öldürecek bir cuntadan bahsediyoruz. <br/><br/>O cuntanın üyeleri olduğu söylenen insanlar hâlâ görevde. <br/><br/>Dünyanın hangi ülkesinde televizyonlarla gazeteler bunu görmezden gelebilir? <br/><br/>Poyrazköy’den çıkan “silahları” nasıl izah edeceksiniz, Koç Müzesi’nde bulunan bomba için ne diyeceksiniz? <br/><br/>Biz gazeteci olarak bunlar ilginizi çekmiyor mu? <br/><br/>Bütün dünyadaki gazetelerin ve gazetecilerin ilgisini çekecek bir haber Türkiye’de bazı gazetelerin “ortak ilgisizliği” ile karşılanıyorsa bunun nedenini merak etmek bu ülkede yaşayan herkesin hakkıdır. <br/><br/>Kafes planı, bir cinayet ya da yolsuzluk haberi değil, bütün ülkenin geleceğini karartmayı, katliamlar gerçekleştirmeyi amaçlayan, bunun için silahlar hazırlayan, hazırladığı silahların önemli kısmı yakalanan bir cuntanın operasyon planı bu. <br/><br/>O cuntanın planında adı geçen insanlar hâlâ görevde. <br/><br/>Üstelik daha da beteri, o cuntaya ait olduğu söylenen silahlar bulunduğunda Genelkurmay Başkanı bir açıklama yaparak bu silahları “boru” diye niteleyip ve bunların TSK’ya ait olmadığını söylemişti. <br/><br/>O “boruların” orduya ait olduğu bir hafta içinde anlaşıldı. <br/><br/>Genelkurmay Başkanı’nın bilerek yalan söylediğini sanmıyorum, demek ki Genelkurmay Başkanı’nı bile kandırabilecek, ona yalan söyletebilecek bir güçten bahsediyoruz. <br/><br/>Böyle bir güç medyanın ilgisini çekmez mi? <br/><br/>“Sessiz medyanın” içindeki dürüst kalemler de yazılar yazıyorlar, kendi mesleki namuslarının gereğini yerine getiriyorlar, bu planla ilgilenilmesi gerektiğini söylüyorlar. <br/><br/>Medyanın bu “işlerdeki” rolünü açıkça görmeliyiz. <br/><br/>Bu işin “manivelası” medya. <br/><br/>Bütün televizyonları ve gazeteleriyle bu medyanın verdiği ve vermediği haberlere bakın. <br/><br/>Dünyanın bütün ülkelerinde haber olacak “haberleri” vermeyen gazetelerle televizyonlar varsa onlardan şüphe edin. <br/><br/>Onlara hep birlikte “cunta haberlerini neden saklıyorsunuz” diye de sorun. <br/><br/>Hrant Dink’i “birkaç varoş çocuğunun öldürdüğüne”, Danıştay cinayetini bir “dincinin” işlediğine o kadar çabuk ve o kadar rahat inanıyorlar da, iş, üstelik de belgeleriyle ortaya çıkan bir “cuntaya” gelince “inanmakta” neden böyle büyük bir zorluk çekiyorlar? <br/><br/>Bu medya, televizyonları ve gazeteleriyle gerçekleri halkından gizliyor. <br/><br/>Medyanın dürüst insanları bu oyunu bozacak, bu oyun bozulduğunda bu ülkede cuntacılık bitecek, buna emin olun. <br/><br/>Medya dürüst ve demokrat olduğunda, kimse “faili meçhullerle” adam öldüremez, devletin içinde gizli çeteler kuramaz, hukuku çiğneyemez, cunta kuramaz. <br/><br/>Medyanın “suç ortaklığını” üstlenmediği bir ülke “temiz” bir ülke olur. <br/><br/>O “temizliği” istemek de bizim en doğal hakkımız.</p>
<br/>
<br/>
<br/>



<br/>


<div id="taraf_not">
</div>

</div>


</div>
