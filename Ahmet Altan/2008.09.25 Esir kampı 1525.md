# Esir kampı

*Ahmet Altan 25.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Kendi devletinin esir aldığı bir ülke burası.</p><br/>
<p>İnsanlar hiç bitmeyen bir zulmü yaşayıp duruyor.</p><br/>
<p>Küçük bir grubun dışında kendisine “eşit bir vatandaşmış” gibi davranılan kimse yok.</p><br/>
<p>Kürtler, Kürt oldukları için ezilirler, horlanırlar, aşağılanırlar, işkencelerden geçerler, öldürülürler.</p><br/>
<p>Anadillerini çocuklarına öğretemezler.</p><br/>
<p>Sürekli gözetlenirler, polis peşlerinden ayrılmaz.</p><br/>
<p>Aleviler, son zamanlarda düzenin sarsılmaz bekçiliğine ve tutuculuğa kaymış olsalar da, devletin darbesini en çok yiyenlerdendir.</p><br/>
<p>Çocuklarına zorla başka bir mezhebin dini öğretilir.</p><br/>
<p>Devlet kadrolarında yükselmelerine çok fazla izin verilmez.</p><br/>
<p>İbadethaneleri, devlet tarafından ibadethane kabul edilmez.</p><br/>
<p>Diyanet İşleri’ne alınmazlar.</p><br/>
<p>Sünni dindarlar ise, ibadetlerini açıkça yerine getirdiklerinde devletin önemli birimlerinde iş bulamazlar.</p><br/>
<p>Orduda görevlilerse “ihraç” edilirler.</p><br/>
<p>Dışişleri Bakanlığı’na alınmazlar.</p><br/>
<p>Kızları istediği gibi giyinemez, giyinirlerse üniversitelere sokulmazlar.</p><br/>
<p>Dindar devlet görevlileri sürekli fişlenirler.</p><br/>
<p>Solcular zaten evvel eski devlet tarafından “düşman” kabul edilirler.</p><br/>
<p>Marksizm okullarda okutulmaz.</p><br/>
<p>Marksist öğretim görevlileri sürekli takibe uğrar.</p><br/>
<p>Marksizmi açıkça savunanlar devlet dairelerinde asla iş bulamazlar.</p><br/>
<p>Ermeniler geçmişlerinden söz edemezler.</p><br/>
<p>Gayrimüslimlerin hepsi vatandaşı oldukları ülkede resmen “yabancı” kabul edilirler.</p><br/>
<p>Bu insanların tamamı bir tür “esir” muamelesi görürler kendi vatanlarında.</p><br/>
<p>Sanki burası onlar için bir esir kampıdır ve bu kampın kuralları vardır.</p><br/>
<p>Türk devleti, bugün CHP’de billurlaşan bir insan türünü “gerçek vatandaş” olarak kabul eder.</p><br/>
<p>Türk olacak, Sünni olacak, Atatürkçü olacak.</p><br/>
<p>Düzenli ibadet etmeyecek.</p><br/>
<p>Başka dinden ya da mezhepten olmayacak.</p><br/>
<p>Başka ırktan olmayacak, olsa da o ırktan olduğunu açıkça söylemeyecek.</p><br/>
<p>Türkiye’nin dünyanın bir parçası olduğunu kabul etmeyecek.</p><br/>
<p>Devletçi bir ekonomiye inanacak.</p><br/>
<p>Ordunun siyasete müdahalesini destekleyecek.</p><br/>
<p>Yakın tarihimiz konusunda hiçbir kuşku taşımayacak.</p><br/>
<p>Tarih kitaplarında ne yazıyorsa “gerçek” olarak onu benimseyecek.</p><br/>
<p>Böyle baktığınızda, Türk devletinin “gerçek vatandaş” olarak gördükleri taş çatlasa bu toplumun yüzde yirmisini geçmez.</p><br/>
<p>Küçük bir “azınlık” devleti ele geçirmiştir.</p><br/>
<p>Çoğunluğu ezerek iktidarlarını sürdürmeleri için iki şeye ihtiyaçları vardır.</p><br/>
<p>Silaha...</p><br/>
<p>Ki, bu ordu demektir.</p><br/>
<p>Bir de, ezilenleri kendi içlerinde gruplara bölüp onları birbirilerine düşman etmeye.</p><br/>
<p>Bu ikisini de başarıyla gerçekleştirmişlerdir.</p><br/>
<p>Ordu, o “azınlığı” savunmak için hep siyasetin içindedir.</p><br/>
<p>Ezilenler de kendi aralarında parçalara ayrılıp birbirilerine düşmanlaşmışlardır.</p><br/>
<p>Kürtler, dindar Sünniler, Aleviler ve solcular bir türlü biraraya gelemezler.</p><br/>
<p>Birbirilerinden kuşkulanırlar.</p><br/>
<p>Hatta birbirilerine kızarlar.</p><br/>
<p>Birbirileri hakkındaki bu duygular neredeyse hayatlarının bir parçası haline gelmiştir.</p><br/>
<p>Herkesin “eşit ve özgür” olacağı bir ülke için el ele vermeleri gerektiğine bir türlü inanmazlar.</p><br/>
<p>Bunu önerenlere de kızarlar.</p><br/>
<p>Bunun en inanılmaz kısmı ise, bütün bu ezilenlerin “bilinçaltına”, ezenlerin ideolojisinin sızmış olmasıdır, birbirilerine olan kızgınlıklarında, kuşkularında aynen “ezen efendilerin” ses tonu vardır.</p><br/>
<p>Dindarları aşağılayan “solcuları” dinlediğinizde, Alevilere kızan Sünnileri dinlediğinizde, Sünnileri düşman gören Alevileri dinlediğinizde, “türban” konusunda Kürtleri dinlediğinizde, “Ermeni meselesinde” hepsini birden dinlediğinizde, aslında CHP’nin ve generallerin sesini duyarsınız.</p><br/>
<p>Bu sesi nedense bir türlü içlerinden temizleyemezler.</p><br/>
<p>Sanki bu esirlerinin hepsinin ruhlarının bir yanı “efendilerine” aittir, onların sesini taşır.</p><br/>
<p>Hepsi sanki “devletin” parçasıdır.</p><br/>
<p>Bütün bu “ezilenler” içlerindeki o “sesten”, içlerindeki o “generalden” arınamadıkça “ezilmekten” kurtulamazlar.</p><br/>
<p>Bir azınlık tarafından yönetilirler.</p><br/>
<p>Halbuki biraz zekâ, biraz cesaret, biraz zihinsel gayretle yeni bir ülke kurmak mümkün burada.</p><br/>
<p>Azınlığın sultasından kurtulmak mümkün.</p><br/>
<p>Yeter ki ezilenler bunu istesinler ve bu istek etrafında birleşsinler.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
