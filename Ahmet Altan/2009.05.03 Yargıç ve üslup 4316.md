# Yargıç ve üslup

*Ahmet Altan 03.05.2009*

<div class="taraf_structure_2col_1zq">
<div class="margen_n">



 <p>Bizim devlet ricalinin bir üslup sorunu var. <br/><br/>Anayasa Mahkemesi Başkanvekili Osman Paksüt’ü <i>CNN Türk</i>’te dinlerken, insan, konuşanın “koskoca” bir yargıç olduğunu bilmese, “buraya gelmeden önce bir iki tek parlattı herhalde” diye düşünür. <br/><br/>Kendisiyle ilgili “suç duyurusunda” bulunulduğunu söyledikten sonra, suç duyurusunda bulunan Savcı hakkındaki “görüşlerini” açıklıyor yargıç: <br/><br/>“Kalleş, sinsi.” <br/><br/>Böylece, genellikle mahalle kahvelerinde duyulabilecek kelimeler de “hukuk literatürümüze” girmiş oluyor. <br/><br/>Anayasa Mahkemesi’nin yargıcı “kendisini dinlediklerini” de iddia ediyor. <br/><br/>Ergenekon iddianamesinin eklerine girip yargıçla ilgili “resmî yazışmalara” baktık. <br/><br/>Orada bulabildiğimiz belgelere göre yargıcı dinlememişler. <br/><br/>Yargıcın Ergenekon sanığı olan eşini, mahkeme kararıyla dinlemişler. <br/><br/>Yargıç, “eşinin telefonundan” konuştuğu zamanlarda “dinlemeye” takılmış. <br/><br/>Sonunda Ergenekon Savcısı Anayasa Mahkemesi Başkanı’na bir yazı yazıp, “eşini dinlerken mahkeme yargıcının konuşmalarının da dinlemeye takıldığını” söyleyip, o konuşmaları bir dosya halinde göndermiş. <br/><br/>Şimdi Anayasa Mahkemesi Başkanı’nın elinde Paksüt’le ilgili bir dosya var. <br/><br/>O dosya ne olacak? <br/><br/>Paksüt o dosyayla ilgili işlemlerin hemen başlatılması gerektiği halde Anayasa Mahkemesi Başkanı’nın hemen harekete geçmemesini eleştiriyor ve kendisinin nasıl yargılanacağını anlatıyor. <br/><br/>“Beni 13. Ağır Ceza Mahkemesi’nde yargılayamazlar” diyor, “ya Anayasa Mahkemesi’nde yargılayabilirler ya da Yargıtay’da yargılayabilirler.” <br/><br/>Kendisini “izinsiz dinlettiği” için Savcı’ya, işlemleri başlatmadığı için de Mahkeme Başkanı’na kızıyor. <br/><br/>“İzinsiz dinleme” kısmı bizim anlayabildiğimiz kadarıyla doğru değil, yargıç “yasal olarak dinlenen” bir telefondan konuşmuş sık sık. <br/><br/>Hemen kendisi hakkında işlemlerin başlamasını istemesini ise tam anlayamadık. <br/><br/>Paksüt’le ilgili bir suç duyurusunda bulunulduğu kamuoyuna yansımamıştı. <br/><br/>Mahkeme Başkanı belki de Savcı’nın gönderdiği dosyayla ilgili bir işlem yapmaya gerek görmezdi. <br/><br/>Paksüt, “dosyayı” kamuoyuna duyurarak “işlem yapılmasını” talep ediyor. <br/><br/>Hukukun inceliklerine vakıf olmadığımız için bu “talebin” amacını kavrayamadık. <br/><br/>Mahkeme Başkanı’nın “yasal prosedüre uymayan” bir tarzda işlem yapacağından çekinerek Başkan’ı yasal çizgiler içine mi davet etti? <br/><br/>Ya da Anayasa Mahkemesi hiç işlem yapmazsa Paksüt, Ergenekon davasının sanığını olarak <br/><br/>Silivri’de mi yargılanacak? <br/><br/>Ama söylediğine göre bu zaten mümkün değil. <br/><br/>Netice-i kelam, biz durumun hukuki ayrıntılarına nüfuz edemedik. <br/><br/>Sadece, Osman Paksüt’ün adının Ergenekon Dosyası’na girdiğini, bazı konuşmalarının kayda geçtiğini ve bu kayıtların Anayasa Mahkemesi Başkanı’na gönderilerek “suç duyurusunda” bulunulduğunu öğrendik. <br/><br/>Osman Paksüt, adı Ergenekon dosyasına giren ve hakkında suç duyurusunda bulunulan ilk “yargıç” oluyor böylece. <br/><br/>Biliyorsunuz, Osman Paksüt tuhaf maceraların içinden geçmişti. <br/><br/>Eşi Ergenekon sanığı. <br/><br/>Bir defasında da halen firarda olan bir başka Ergenekon sanığıyla aynı arabada giderken, “arabalarının arkadan gelen bir polis aracı tarafından dinlendiğini” iddia etmişti. <br/><br/>Bir de, Genelkurmay Başkanı’yla, AKP’yi kapatma davasının hemen öncesinde “gizli” bir görüşme yaptığını biz saptayıp yazmıştık. <br/><br/>Bir “yüksek yargıç” için biraz fazla karışık ilişkiler bunlar. <br/><br/>Şimdi ne olacak peki? <br/><br/>Anayasa Mahkemesi Başkanı Haşim Kılıç’ın bir açıklama yapması gerekiyor. <br/><br/>Savcı’nın Paksüt hakkında kendisine gönderdiği dosya hakkında ne yaptı? <br/><br/>İşlem yaptı mı? <br/><br/>Yaptıysa, Paksüt’ün konuşmalarından öğrendiğimiz yasalara göre bunu Paksüt’ün kendisine bildirmesi lazım. <br/><br/>Niye bildirmedi? <br/><br/>İşlem yapmadıysa niye yapmadı? <br/><br/>Anayasa Mahkemesi’ne gönderilen dosya hakkında “yüksek yargı” bir işlem yapmazsa, Ergenekon çetesiyle ilgili davanın savcısı bu konuda ne yapacak? <br/><br/>Bir şey yapma yetkisi yoksa Paksüt meselesi böyle kapanıp gidecek mi? <br/><br/>Türkiye’de yargı bir türlü berraklaşıp şeffaflaşamıyor. <br/><br/>Ne olup bittiğini kendi içinde saklıyor. <br/><br/>Ve, yargıyla ilgili sorular biriktikçe birikiyor. <br/><br/>Paksüt de, ilişkileriyle, konuşmalarıyla, “gizli buluşmalarıyla” üstünde soru işaretleri biriken bir yargıç. <br/><br/>Mahkeme Başkanı da “Paksüt olayındaki” davranışlarının nedenlerini açıklamazsa adını gölgeleyecek. <br/><br/>Bu insanlar Anayasa Mahkemesi’nin üyeleri, parti kapatabiliyorlar, canları isterse 367 saçmalığına imza atıp Parlamento’nun iradesini kilitleyebiliyorlar, türban yasasında olduğu gibi hukuku zorlayarak kendilerini <br/>Parlamento’nun üstünde bir yere yerleştirebiliyorlar. <br/><br/>Gerekçesi yazılmadan bir kararı açıklamaları yasakken kararı açıklayabiliyorlar. <br/><br/>Sık sık kurum olarak suç işliyorlar anlayacağınız. <br/><br/>Şimdi de sıra bireysel suçlarına geldi anlaşılan. <br/><br/>Bu meselede kim haklı, kim haksız bilemiyoruz ama gördüğümüz kesif bir kirlilik. <br/><br/>Yargıçlar, bir başka hukukçu hakkında “kalleş, sinsi” diye konuşmaya başladıklarında, artık yargının külliyen bir denetim altına alınması gerek demektir.<br/><br/>Ya savcılar “kalleş” ya yargıçlar “iftiracı” çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>
