# Herbert Livingstone Irwin

*Ahmet Altan 29.04.2008*

<div class="taraf_structure_2col_1zq">
<div class="margen_n">



 <p>Bu ismi bilmiyorsunuz.<br/>
Kimse bilmiyor.<br/>
Ben onun adını, güneşli bir günde karları erimekte olan dağlara bakan çimenli bir bahçede, leylak ağaçlarının altında kaybolmuş bir taşın üstünde gördüm.<br/>
1904’te doğmuş, 1907’de ölmüş.<br/>
Üç yaşında.<br/>
Babasının adı Herbert Moffat Irwin.<br/>
Annesinin adı Genevieve Duval Irwin.<br/>
Talas Amerikan Koleji’nin müdürünün iki küçük oğlu aynı yıl ölmüşler.<br/>
Çocuklarını okulun bahçesine gömmüş.<br/>
Eskimiş bir bahçenin kuytuluklarında kalmış o kararmış taşları gördüğümde neler yaşanmış olabileceğini geçirdim aklımdan.<br/>
Ülkelerinden binlerce kilometre uzaklıktaki bir tepedeki ıssız bir okulda öğretmenlik yapan genç bir karı kocanın çocukları hastalanıyor.<br/>
Ateşli çocuk ağlamaları…<br/>
Geceleyin uzun beyaz geceliğiyle bir odadan bir odaya telaşla koşan, elindeki idare lambasının sönük ışığı endişeli yüzüne vuran bir kadın.<br/>
İsminden anlaşıldığı kadarıyla Fransız bir soydan geliyor.<br/>
Acaba kocasıyla nasıl tanışıp evlendi?<br/>
Talas’a hangi duygularla geldiler?<br/>
Yüz yıl öncesinin Kayserisi’nde nasıl yaşadılar?<br/>
Nasıl bir günde gömdüler çocuklarını, cenazeden sonra neler yaptılar, neler konuştular?<br/>
O taşın başında bunları düşündüm.<br/>
Güneş, karşıdaki dağların zirvelerinde kalmış karlara çarpıp içinde renkli ışıltılar olan bir parlaklıkla yansıyor, çimen ve çiçek kokuyor ortalık, bahçe sessiz, biraz ötedeki eski okul binası zamanın yorgunluğunu ahşabında taşıyarak duruyor, yalnız bir kuş ötüyor.<br/>
Çok uzaklarda kalmış bir çocuk ölümünün kederi o aydınlık günün içine sızıyor.<br/>
Yaşamış olsaydı bugün başka bir diyarda başka bir taşın altında yatacak olan yüz yıl öncesinin bebeği acaba hiç bilmediği, öğrenmeye vakit bulamadığı ölümün gelişini sezdi mi, korktu mu ölümden?<br/>
Hangi maceralar annesiyle babasını Osmanlı İmparatorluğu’nun bir şehrine sürükledi?<br/>
Çocuklarını Talas’ta kaybeden anne baba ondan sonra nasıl yaşadılar?<br/>
Ölüm, o korkunç ve karanlık izini onların hayatlarına nasıl bıraktı?<br/>
Gerçeklerin en vahşisi ölüm ve o ortaya çıktığında hayat solgunlaşıp yavaşça geriye çekiliyor.<br/>
Her şey, bir akşam vaktinin kömür dumanı kokan sessiz kasabası gibi yalnızlaşıyor.<br/>
Yüz yıl önce bir bahçenin köşesine bırakılan bir çocuk bedeninin gölgesi, yüz yıl sonrasının bütün gerçeklerine kederle dokunup hayatı silikleştiriyor.<br/>
Herbert Livingstone Irwin…<br/>
Adını kimsenin bilmediği küçük ölü.<br/>
Annesi, o öldüğünde birilerine mektuplar göndermiş olmalı.<br/>
Fransızca yazmıştır herhalde.<br/>
Akşamüstleri güneş batarken, o zamanların ışıksız şehrine bakarak ağlamıştır.<br/>
Kaybolmuş insanları hatırladığınızda, kaybolmayı da hatırlıyorsunuz.<br/>
Bir kayboluşa doğru koşan insanların kaybolacaklarını unutuşlarındaki zavallılık, o çaresiz ihtiras, kendi benliklerinin ruhlarına ağır gelen o doymaz bilmez kabarmaları, çok da uzun olmayan bir ömrü lekeleyip duran çıkarcılıkları…<br/>
Bir leylak ağacının altındaki minicik bir taş, bütün bunları manasızlaştırmaya yetiyor.<br/>
Yüz yıl önce bir bebek kaybolmuştu.<br/>
Yüz yıl sonra, onun kayboluşunu hatırlatan bu taş da kaybolacak herhalde.<br/>
Yolu oralara düşen avare bir seyyah da onun bir zamanlar varolduğunu fark edemeyecek.<br/>
Tek başına bir kuş ötüyor.<br/>
Kısa, kesik ötüşleri var.<br/>
Gökyüzü derin bir mavilikle parlıyor.<br/>
Karşıdaki dağların tepelerinde ışıltılı son kar kümeleri.<br/>
Çimen kokuyor.<br/>
Yesenin’in dediği gibi “Biliyorum, ölmek yeni bir şey değil.”<br/>
Gene Yesenin’in dediği gibi, “Ama yaşamak da yeni bir şey olmasa gerek.”<br/>
Yeni bir şey olmayan yaşamaktan, yeni bir şey olmayan ölüme akıp duran milyarlarca insanı bazen minicik bir taşta görebiliyorsunuz.<br/>
İnsan olmanın bütün zaaflarıyla öyle akıp duruyorlar.<br/>
Kederli bir yan var bu yaşamak macerasında.<br/>
Herbert Livingstone Irwin…<br/>
Onu adını bilen kimse yok artık.<br/>
Annesiyle babası uzaklarda bir yerlerde uyuyor olmalılar.<br/>
Bir kuş, kısa kesik ötüşlerle ötüyor.<br/>
Karşı dağlarda mevsimin son karları.<br/>
Yaşayıp gidiyoruz işte.<br/>
<br/>
27.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/513.htm), [web.archive.org (arşiv bağlantısı)](http://web.archive.org/web/20090905090215/http://www.taraf.com.tr:80/makale/513.htm)
