# Siyaset

*Ahmet Altan 01.07.2010*

<div class="yazi"><p>Siyasetçi olmayanların anlayamadığı bir şehvet var bu “insanları yönetme” isteğinde.</p>
<p>“Size hizmet etmek istiyorum” diye ortaya çıkanların asıl amacının “hizmet” olmadığı, onların siyaseti hizmetten ziyade bir “yönetme”, bir güç kazanma işi olarak gördüğü, başa geçebilmek için sergiledikleri tuhaflıklardan anlaşılıyor bence.</p>
<p>“Bize hizmet edebilmek” için bu kadar gülünçleşmelerine gerek yok çünkü.</p>
<p>Kılıçdaroğlu’nun “ben Gediktepe mevziine gideceğim, orada çömelmeyeceğim” diye tutturmasından, bunu ciddi bir politik hamle olarak değerlendirmesinden de anlaşılıyor siyasetçilerin “gülünçleşme” potansiyellerinin sınırsızlığı.</p>
<p>Altmış iki yaşındaki aklı başında gözüken bir insanın “iktidar” için katlandıkları, o iktidarın sihirli zehrinin insanın zihninde nasıl süratle kendini hissettirdiğini ortaya koyuyor.</p>
<p>Gülünçlük sâri bir hastalık gibi yayılabilen bir özelliğe sahip.</p>
<p>“Çömelme” siyaseti orada kalmıyor, “Atatürk siperde çömeldi mi, çömelmedi mi” tartışmasına kadar uzuyor.</p>
<p>CHP’liler “Atatürk’ün çömelmediğini” söylerken, Başbakan açıkça söylemese de Atatürk’ün “resimlerine bakmalarını” tavsiye ederek “ulu önderin” de çömeldiğini ima ediyor.</p>
<p>Atatürk’ün çömelip çömelmemesi sorunlarımızı nasıl çözecek ben elbette çok fazla kavrayamıyorum.</p>
<p>Karşı taraftan ateş edilirken “çömelmeyen” bir lider mi arıyoruz kendimize?</p>
<p>“Sorunları çözse çözse böyle bir lider çözer” mi diyoruz?</p>
<p>Eğer öyle diyorsak aradığımız adam ne Atatürk, ne Erdoğan, ne Kılıçdaroğlu.</p>
<p>Biz, Enver Paşa’yı arıyoruz demektir.</p>
<p>Bu ülkenin gelmiş geçmiş en cesur lideri Enver Paşa’ydı.</p>
<p>Babıâli Baskını’nı düzenlemek için hazırlıklar yapmaya uğraşan arkadaşlarına, “işi uzatmayalım, yarın ben Babıâli’yi basarım” deyip yanında beş kişiyle baskını gerçekleştirip hükümeti devirmeyi başarmıştı.</p>
<p>Hiçbir şeyden korkmazdı.</p>
<p>Sıradan bir subayken bir akşam apoletlerini söküp birliğiyle birlikte dağa çıkmıştı.</p>
<p>Ülkeden kaçmak zorunda kalınca Türk boylarını birleştirip yeni bir Türk İmparatorluğu kurmak için savaşa girip, vurularak ölmüştü.</p>
<p>Hiç kimsenin cesareti onunkiyle kıyaslanamaz.</p>
<p>Onun gibi bir lideri bulmazsınız.</p>
<p>Bulamamak da büyük bir şanstır.</p>
<p>Çünkü bu “cesur” adam budalaca politikalarıyla koca bir imparatorluğu paramparça etmeyi becermişti.</p>
<p>“Soğuktan korkmadığı” için Sarıkamış’ta binlerce askeri dağlarda dondurmuştu.</p>
<p>Kötü bir komutan, kötü bir siyasetçiydi.</p>
<p>Ama çok cesurdu.</p>
<p>Öyle bir adam mı arıyoruz?</p>
<p>Akıllı birini bulamayacağımıza artık iyice inandığımızdan “çömelmeyecek bir yiğit” arama aşamasına mı geçtik?</p>
<p>Cesaretin de günümüzde tuhaflaştığını kabul etmemiz gerekecek.</p>
<p>Doğrusu ya gerçek cesaret “çömelip çömelmemeyi” biraz aşar.</p>
<p>Ben Turgut Özal’a yapılan suikast girişimini milyonlarca insanla birlikte televizyondan izlemiştim.</p>
<p>Silah patlayınca çok tonton bir çeviklikle kürsünün altında kaybolmuş, sonra da kurşunu yiyen parmağında beyaz bir mendille yeniden kürsüye çıkmıştı.</p>
<p>“Allahın verdiği canı ondan başka kimse alamaz” diyerek konuşmasına kaldığı yerden devam etmişti.</p>
<p>Ne sözlerinde, ne tavrında “ne kadar da cesur bir adamım” edası vardı.</p>
<p>Amerika Başkanı Reagan, ciğerinden vurulduğunda hastaneye yürüyerek girmiş, hemşirelerle şakalaşmıştı.</p>
<p>Bizim yeni liderler bu alanlarda da cesaret yarıştıracaklar mı?</p>
<p>Önlerindeki büyük sorunları çözemeyenler, bir öneri getiremeyenler “tavırlarıyla” ön almaya çalışırlar.</p>
<p>Kılıçdaroğlu’nun Kürt sorununu çözmek için ciddi bir önerisi olsaydı, sizce tartışmayı “çömelme” düzeyine indirir miydi?</p>
<p>Eğer Kılıçdaroğlu mevzide “çömelmezse” sizce Kürt sorunu çözülür mü?</p>
<p>Bir adamın sorunları çözecek önerileri yoksa neden ülkeyi yönetmek ister, bunu bizim gibi insanların anlamasına imkân yok.</p>
<p>Yönetebilmek için her şeye, gülünç olmaya bile razılar.</p>
<p>Galiba Enver Paşa olmak istiyorlar.</p>
<p>“Göğüs önde, baş yukarda” ilerleyecekler.</p>
<p>Biz mahallede “dekmancılık” oynarken buna benzer şeyler yapardık.</p>
<p>Ama o zamanlar altı yaşındaydık.</p>
<p>Ve de memleketi yönetmeye aday değildik.</p>
<p>Şimdiki siyasetçilerin “çömelme” tartışmalarına bakınca, “altı yaşındayken iyi siyasetçiymişiz” diye düşünüyorum.</p>
<p>Sonra büyüdük.</p>
<p>Ve, çocuklara ciddi gözükenin, büyüklere gülünç göründüğünü öğrendik.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-siyaset-2.htm), [web.archive.org (arşiv bağlantısı)](http://web.archive.org/web/20100704044018/http://www.taraf.com.tr:80/ahmet-altan/makale-siyaset-2.htm)
