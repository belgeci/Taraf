# Nar çiçekleri

*Ahmet Altan 03.06.2009*

<div class="taraf_structure_2col_1zq">
<div class="margen_n">



 <p>Bugün salı... <br/><br/>Bugün beni ilk defa yemeğe çıkardılar... <br/><br/>Biliyorum, “bugün pazar, bugün beni ilk defa güneşe çıkardılar”ın melodik çarpıcılığı yok, “bugün salı” diye başladığınızda ama duygu aynı duygu. <br/><br/>Dört aydan beri ilk kez bir öğlen vakti, bahçesinde havuzu, havuzunda fıskiyesi olan, yeşil yüksek ağaçların gölgelediği bir bahçede yemek yedim. <br/><br/>Harika bir sebze çorbası içtim. <br/><br/>Arada bir öten sıcaktan yorulmuş kuşların sesini dinledim. <br/><br/>Sonra Sultanahmet’in korkunç kalabalığına çıktım. <br/><br/>Şortlu turistler, çarşaflı kadınlar, işportacılar, trafik polisleri, sıra sıra dizilmiş kocaman otobüsler, bir dirseklerini pencereden dışarı çıkarmış bezgin şoförler, Ayasofya, Sultanahmet... <br/><br/>Arkeoloji Müzesi’nin önünden Sirkeci’ye indim. <br/><br/>Çok uzun yıllar önce o müzenin bahçesinde, antik sütunların mermer kalıntıları üzerinde çay içerdik. <br/><br/>Mermerlerin kenarına zamanın kazıdığı derin çizgileri ve siyaha çalan koyu gölgeliği hatırlıyorum. <br/><br/>Sirkeci’nin arka sokaklarında şık lokantalar, zarif oteller açılmış. <br/><br/>Bir vakitler orada bir otelde kalmıştım. <br/><br/>Yandaki matbaanın rotatif gürültüleri dolardı odaya. <br/><br/>Bir kız seviyordum o zamanlar. <br/><br/>Ayrılmak zorunda olduğumu bilerek seviyordum. <br/><br/>Öyle sevmek zordur. <br/><br/>Hayal kuramadan, hayal kuramayacağını, bir hayale bile yer olmadığını bilerek sevmek bunaltır insanı. <br/><br/>Aşk, hayalsiz olmaz. <br/><br/>Gene de severdim. <br/><br/>Hayal kurmadan, o çaresizlikte sığınacak bir hayal bile bulamadan severdim. <br/><br/>Ayrılacağımız günü bekleyerek severdim. <br/><br/>Dar yollardan Eminönü’ne döndüm. <br/><br/>Oralarda yürümüşlüğüm çoktur. <br/><br/>Bazı geceler Cağaloğlu’ndaki gazeteden çıktığımda ilk romanımın cümlelerini düşünerek geçerdim ıssızlaşmış caddelerden. <br/><br/>Yenicami’nin önünde güvercinler sabahı beklerdi. <br/><br/>Bazen de Mehmet Güreli’yle yürürdük. <br/><br/>Gelecekten konuşurduk. <br/><br/>Yapmak istediklerimizden, ümitlerimizden, öfkelerimizden. <br/><br/>Konuştuklarımızdan çoğunu yaptık. <br/><br/>Bazen de diğer arkadaşlarımızla Galata Köprüsü’nün altındaki balıkçıya giderdik. <br/><br/>Çok gülerdik. <br/><br/>Çoban salatası harika olurdu. <br/><br/>Paramız yetmediğinde veresiyeye yazarlardı. <br/><br/>Küçük tekneler, şehir hatları vapurları geçerdi, denizin üstünde mazot yaldızları parlardı, demir ve yosun kokardı köprü. <br/><br/>Köprüden Karaköy’e vardım. <br/><br/>Kerhanenin alt sokağından geçtim. <br/><br/>Ben size söyleyeyim ama siz kimseye söylemeyin, oraya ilk ortaokuldayken gitmiştim. <br/><br/>İçeri girerken birer sigara yakmıştık. <br/><br/>Sigaraların bizi büyük adamlar gibi göstereceğine inanıyorduk. <br/><br/>Çok heyecanlıydık. <br/><br/>İçerisini hâlâ hatırlarım ama size anlatmayacağım. <br/><br/>Kılıç Ali Paşa Camii’nin önünde trafik tıkandı. <br/><br/>O camide hatıralarım çok fazladır. <br/><br/>Şadırvanının sesini bilirim, sabaha karşı suyun akışını, ezanın okunuşunu, ilk ezanla gelen uykulu müminleri, kadirbilir imamını, pembe buğulu gri bir aydınlığın içinde yükselen minarelerini. <br/><br/>Dolmabahçe’ye vardım. <br/><br/>Bir yaz sabahı orada genç bir kadın bana İngilizce şarkılar söylemişti. <br/><br/>Deniz usul usul vuruyordu rıhtıma. <br/><br/>Ben ona padişahları anlatmıştım. <br/><br/>Ve, padişahların komik hikayelerini. <br/><br/>Ne kadar çok gülmüştü. <br/><br/>Beşiktaş’tan Yıldız’a saptım. <br/><br/>Pazar geceleri Beşiktaş İskelesi’nden vapura biner yatılı okula giderdim. <br/><br/>Benim gibi erkenden okula giden bir iki öğrenci, birliğine dönen bir iki izinli er olurdu. <br/><br/>Vapurun çaycısı ıslak tepsisiyle ılık çaylar dolaştırırdı. <br/><br/>Kimse konuşmazdı. <br/><br/>Hafta sonu yaşadıklarını düşünürdü ve sıkıcı geçecek haftanın ağırlığını hissederdi. <br/><br/>Kömür dumanı ve rutubet kokardı vapur. <br/><br/>Işıklar alabildiğine sönük olurdu. <br/><br/>Yıldız’ı çıkıp köprüye saptım. <br/><br/>Epeyce bir zaman durduk orada öyle. <br/><br/>Başımı sola çevirip baktım. <br/><br/>Minicik bir nar ağacı. <br/><br/>Üstünde uçuk kırmızı çiçekleri. <br/><br/>Yaz daha yeni başlarken, ağaç kışın vereceği meyvenin hazırlığını yapıyordu. <br/><br/>Ümit doluydu çiçekler, ben de ümitlendim, bütün bir hayat, bütün yaşanılanlar, sonunda, çiçeklere baktığında meyveleri görmeyi ve ümitlenmeyi öğretiyordu. <br/><br/>“Meyveler, çiçeklerin vaatlerini aştılar” diyen, bıçağını da kalemi gibi haşin kullanan katil Fransız’ı hatırladım. <br/><br/>Ve, dedim ki kendime, “ümidini hiç kesme.” <br/><br/>“Sen çiçekleri görüyorsun ya, meyveleri sen görmesen de biri mutlaka görür.”</p>
<br/>
<br/>
<br/>



<br/>


<div id="taraf_not">
</div>

</div>


</div>
