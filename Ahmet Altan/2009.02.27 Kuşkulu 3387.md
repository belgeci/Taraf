# Kuşkulu

*Ahmet Altan 27.02.2009*

<div class="taraf_structure_2col_1zq">
<div class="margen_n">



 <p>Size de biraz garip gelmiyor mu? <br/>Diyarbakır’da JİTEM komutanı albay birdenbire evinde tabancasıyla kendini vuruyor.<br/>Arkasından aynı dönemde Diyarbakır’da bulunmuş olan Özel Harekât Daire Başkanı da belindeki tabancasıyla intihar ediyor. <br/>İkisi için de benzer hikâyeler anlatılıyor. <br/>“Duygusal sorunları vardı.” <br/>Bu iş bana biraz tuhaf gözüküyor. <br/>Zaten “intihar ettiği” söylenen polis müdürünün genç oğlu da kuşkularını dile getiriyor. <br/>“Medya babamın ölümünü araştırsın” diyor. <br/>“Doktor, babam için ‘intihar ettiğini söyleyemem’ dedi” diyor. <br/>“Babam hangi eliyle ateş etmiş iyice soruşturulsun” diyor. <br/>“Babamın arabasında başka tabanca var mıydı” diyor. <br/>“Kaç el ateş edilmiş” diyor. <br/>Üstelik intihar eden polis müdürünün yanında birinin daha bulunduğu söyleniyor. <br/>Öyle görkemli törenlerle, kulislere sürülen hikâyelerle geçiştirilemeyecek bir durum bence bu. <br/>Ergenekon macerasında “esrarengiz” gelişmeler olup duruyor. <br/>“Kendini vuranlar” artıyor. <br/>Sanık paşalar birer birer hastalanıyor. <br/>Şu sırada hapiste paşa kalmadı. <br/>Orgeneral olanları zaten salıverildi. <br/>Tuğgeneral olanları da hastaneye götürüldü. <br/>“İnsanları niye bırakıyorsunuz” diyecek halimiz yok ama, “pek inandırıcı olmayan nedenlerle niye bırakıyorsunuz” diyebiliriz. <br/>Orgeneral Eruygur’un eşinin GATA’da çalışan bir albay doktorla konuşması medyaya yansıdı. <br/>O doktor önceki gün savcı tarafından sorgulandı. <br/>Eruygur’un “bizden” dediği 12. Ağır Ceza Mahkemesi, Orgeneral Tolon’u “iki farklı nedenle” tahliye etme kararı aldı. <br/>Tuğgeneraller, Levent Ersöz’le Veli Küçük birer birer hastalandı. <br/>Hapishanedeki sanıklardan sadece “paşa” olanların böyle hastalanması şaşırtıcı değil mi? <br/>Sivillerden pek hastalanan yok. <br/>Bizim paşalar çok mu zayıf bünyeli? <br/>Yoksa siviller mi çok sağlam? <br/>Eğer sanıkların hapishanede bulunması hakkaniyete ve adalete aykırıysa hepsini bırakın. <br/>Değilse paşaları da tutun. <br/>Niye böyle bir ayrımcılık yapıyorsunuz? <br/>Bu görüntü, “ordu paşaları kurtarıyor, siyasi iktidar da buna ses çıkarmıyor” anlamına geliyor. <br/>Benim anlayabildiğim kadarıyla Ergenekon soruşturması “birilerini” sıkıştırmaya başladı. <br/>Bu “sıkışıklığı” intiharlar ve tahliyelerle aşmaya çalışıyorlar. <br/>Ama devletin bir kanadı da Ergenekon soruşturmasının ucunu bırakmıyor. <br/>Paşaları tahliye edenlerin “ilişkileri” çok süratle kamuoyuna yansıyor. <br/>Şu anda devletin içinde ciddi bir “güç çekişmesi” var gibi geliyor bana. <br/>Sanki bir “halat çekme” oyunu gibi iki uçtan çekiyorlar. <br/>Siyasi iktidar da bir o yana bir bu yana yalpalıyor. <br/>Sadece “paşaların “ hastalanması da, bir dönem birlikte Diyarbakır’da bulunmuş sorumluların “intiharları” da kuşku yaratıyor. <br/>Özellikle bu intiharların iyi araştırılması gerekiyor herhalde. <br/>O genç çocuk, babasının intihar ettiğine hiç de inanmış gibi değildi. <br/>Bence, kuşkularında da haklıydı. <br/>On üç yıl Özel Harekât Başkanlığı yapmış biri, “araba kara saplandı” diye kendini vurmaz kolayından.<i> <br/>Baba</i> filminin sonlarına doğru bir sahne vardır, “ailenin aleyhine” tanıklık yapmaya hazırlanan bir tutukluyu “aileden” biri ziyaret eder. <br/>Ona usturubuyla, “kendini öldürmesi gerektiğini” anlatır, bunun karşılığında yakınları kollanacak ve bakılacaktır. <br/>Adam bileklerini keser ve tanıklık yapmaz. <br/>Son zamanlarda Ergenekon davasıyla ilgili gelişmeler nedense bu tür filmleri hatırlatmaya başladı. <br/>Eğer medya ve kamuoyu işi sağlam tutmazsa, bu “hastalıklar” ve “intiharlar” artacak, Ergenekon da bunların arkasında kaybolup gidecek gibi gözüküyor. <br/>Kuşkulu işler çoğaldı çünkü. <br/>Bu kadar çok “kuşkudan” ancak “kuşkulu” bir sonuç çıkar. <br/>Bir iki dürüst savcı ipin ucunu tutmuş bırakmıyor ama “siyasi iktidar” kenara çekilmeye hazırlanıyormuş izlenimi veriyor. <br/>İpin bir ucundan tutun. <br/>Bu ip de koparsa Türkiye öyle bir kaosa sürüklenir ki bir daha kimse bu ülkenin düşeceği kuyudan çıkamaz.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4236.htm), [web.archive.org (arşiv bağlantısı)](http://web.archive.org/web/20090905091221/http://www.taraf.com.tr:80/makale/4236.htm)
