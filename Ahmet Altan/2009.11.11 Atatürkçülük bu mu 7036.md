# Atatürkçülük bu mu

*Ahmet Altan 11.11.2009*

<div class="taraf_structure_2col_1zq">
<div class="margen_n">



 <p>Başkası anlatsa inanmakta zorlanırdım ama kendim izledim. <br/><br/>CHP Grup Başkanvekili şöyle diyordu dünkü Meclis oturumunda. <br/><br/>“Sabah tıraş olurken <i>TRT 3</i>’ü dinliyordum, spiker yayına keyifli bir sabah dileyerek başladı... Böyle bir günde keyifli sabah olur mu?” <br/><br/>“Böyle bir gün” dediği Mustafa Kemal Atatürk’ün ölümünün yetmiş birinci ölüm yıldönümü olan 10 Kasım günüydü. <br/><br/>Bu milletvekili “sol” bir geçmişi olan, araştırmalar yapmış, kitaplar yazmış biri. <br/><br/>Bir klasik müzik kanalının spikerinin dinleyicilerine “keyifli” bir sabah dilemesini kınıyor çünkü 10 Kasımlarda hep birlikte acı çekmesi gerekiyor bu ülkenin. <br/><br/>Her 10 Kasım gününü donduracağız hayatımızda, o gün gülmeyeceğiz, eğlenmeyeceğiz, sevişmeyeceğiz, fıkra anlatmayacağız, şaka yapmayacağız, bir müzik parçasını “keyifle” dinlemeyeceğiz. <br/><br/>Muhalefet partisinin halkına önerdiği bu. <br/><br/>Bunun, hayatta bir karşılığı var mı? <br/><br/>İnsanlar gerçekten bir ölümün 71. yıldönümünde, o ölümün ilk günündeki acıyı aynen duyarak yaşayabilirler mi? <br/><br/>Yeryüzünde, “tarihî” bir liderinin ölümünün 71. yıldönümünde “yas” tutan bir ülke biliyor musunuz? <br/><br/>Ben böyle bir ülke bilmiyorum, bilen varsa bana söylesin. <br/><br/>Böyle bir şey sadece Türkiye’de yaşanıyorsa, bunun bir nedeni olmalı. <br/><br/>İngilizleri ülkesinden savaşarak çıkaran ve Amerika Birleşik Devletleri’nin ilk başkanı olan General Washington’ın Amerikan tarihindeki önemi Atatürk’ün Türkiye tarihindeki öneminden az mıdır? <br/><br/>Azsa, niye az? <br/><br/>Az değilse, niye Amerikalılar ölüm yıldönümlerinde “yas” tutmuyorlar da bize “keyifli” müzik dinlemek bile yasak oluyor? <br/><br/>Amerikalılar çok mu nankör? <br/><br/>Sanırım fark, bu liderlerin tarihteki önemlerinin farklılığından kaynaklanmıyor. <br/><br/>Fark, bu liderlerin “geçmişteki” değil “bugünkü” öneminden doğuyor. <br/><br/>Amerika’da hiç kimse Washington’ı “bugünkü” siyasi tartışmalarda “kendi görüşünü” savunmak için kullanmaz ama Türkiye’de bir kısım insan “kendi görüşlerini” Atatürk’ün arkasına saklanarak savunmak ister. <br/><br/>Atatürk’ü “tarihî bir lider” kimliğinden çıkarır, onu günlük bir politikanın bir parçası haline getirir. <br/><br/>Ama bunu yaparken bir şeyi unutur. <br/><br/>Siyaset, tartışmak demektir, Atatürk’ü “günlük siyasetin” parçası haline getirdiğinizde onu da günlük tartışmaların bir parçası yaparsınız. <br/><br/>Ya da hem Atatürk’ü siyasete sokar hem de onun “tartışılmasını” yasaklamaya çalışırsınız. <br/><br/>O zaman, Atatürk’ü “tabulaştırmak”, “insanüstü” bir varlık haline getirmek, ona neredeyse “kutsal biri” muamelesi yapmak zorunda kalırsınız. <br/><br/>Atatürk, “kutsal” biri mi? <br/><br/>“Hayatta en hakiki mürşit ilimdir” diyen birini beğeniyorsanız, seviyorsanız, onun çok önemli olduğuna inanıyorsanız, onun düşüncelerini kendinize “mihmandar” seçiyorsanız, “ilimin en hakiki yol gösterici” olduğuna da inanmak zorundasınız. <br/><br/>İlimde, “kutsallığın” yeri var mı? <br/><br/>Atatürk’ü “kutsallaştırmaya” çalışanlar ya onun ne dediğini bilmiyorlar ya da ciddi bir çarpıtmayla onu kendilerine siyasi bir kalkan yapmaya uğraşıyorlar. <br/><br/>Ben, ikincisinin daha muhtemel olduğunu düşünüyorum. <br/><br/>Asla Atatürk’e “ilimin” ışığında bakmıyorlar. <br/><br/>Çünkü Atatürk, kendi “fikirlerinin” yetmediği noktada onlara “destek” olacak, onları eleştirilerden koruyacak “kutsal” bir muska onlar için. <br/><br/>Parlamento’da, Kürt açılımının ya da demokratik açılımın Atatürk’ün ölüm yıldönümünde konuşulamayacağını söyledi muhalefet partileri. <br/><br/>Neyi Atatürk’e saygısızlık olarak gördüler? <br/><br/>Yirmi beş yıllık savaşı bitirecek olan “Kürt açılımı” acaba “yurtta sulh” ilkesine hangi noktada aykırı? <br/><br/>Ben Atatürkçü değilim, onun zamanında yaşamış olsaydım herhalde onu ve arkadaşlarını değil, “demokrasi” isteyen grubun fikirlerini kendime yakın bulurdum. <br/><br/>Ama Atatürk’ün “tarihî bir lider” olarak gereken saygıyı görmesini, tarihî gerçekler ışığında değerlendirilmesini, hatalarının belli bir saygı çerçevesinde tartışılmasını isterim. <br/><br/>Türkiye’yi acı çekmekten kurtaracak çok önemli bir “barış açılımını” Atatürk’ün adıyla engellemeye çalışmak bana pek “saygılı” bir davranış gibi gözükmüyor. <br/><br/>Eğer “barış” konusunda fikirleriniz varsa söyleyin hep birlikte dinleyelim ama kendi fikirsizliğinize onu alet etmeyin bence. <br/><br/>Siz onun adını böyle kullandığınızda Atatürk’ü, hiçbir fikri olmayan, her değişime karşı çıkan, saçma sapan demagojilerle vakit geçiren bir insan grubuyla “özdeşleştirmeye” kalkıyorsunuz. <br/><br/>Unutmayın ki adının arkasına saklanmaya çalıştığınız insanın pek çok hatası vardı ama hiçbir zaman sizinki gibi çaresiz bir ucuzluğun adamı olmadı, fikirlerini söylerken kimsenin arkasına saklanmadı. <br/><br/>Kendi fikrini kendisi gibi söyledi.</p>
<br/>
<br/>
<br/>



<br/>


<div id="taraf_not">
</div>

</div>


</div>
