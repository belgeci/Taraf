# Başbuğ ve Uludere

*Ahmet Altan 06.01.2012*

<div class="yazi"><p>Bundan beş yıl önce hayal bile edilemeyecek bir olay gerçekleşti dün.</p>
<p>Eski bir Genelkurmay Başkanı <b>“andıç”</b> davasından dolayı savcılığa çağrıldı.</p>
<p>Suç işleyen ya da suç işlediğinden kuşkulanılan birinin, makamı ve sıfatı ne olursa olsun hukuka hesap vermesi, hukuk karşısında kimsenin ayrıcalığının bulunmaması çok önemli bir gelişme.</p>
<p>Demokrasiye doğru ciddi bir adım.</p>
<p>Ama yeterli değil.</p>
<p>Bu demokrasi yolculuğunun menzile varabilmesi için bütün sistemin değişmesi, Genelkurmay’ın Savunma Bakanlığı’na bağlanması, ordunun suçlarından siyasilerin de sorumlu olması ve devletin şeffaflaşması gerekiyor.</p>
<p>Başbuğ’u yargıya gönderiyoruz ama devleti şeffaflaştırmaktan dikkatle kaçınıyoruz.</p>
<p>Şu Uludere katliamıyla ilgili tam bir karartma yaşıyoruz.</p>
<p>Ne olduğunu hiç bilmiyoruz.</p>
<p>Biz, <b>“istihbaratın”</b> MİT’ten gittiğini söyleyen haberler yaptık.</p>
<p>MİT, dün <b>“kendisinin asla böyle bir istihbarat vermediğini”</b> belirten bir açıklama yayınladı.</p>
<p>Aksine bir belge çıkmadığı sürece MİT açıklamasını baştan aşağı doğru kabul etmek zorundayız.</p>
<p>Şimdi bu açıklamanın ışığında olaylara bakalım.</p>
<p>Genelkurmay Başkanlığı, Uludere bombalamasını <b>“istihbarata” </b>dayalı olarak yaptıklarını resmen açıkladı.</p>
<p>Bu istihbarat MİT’ten gitmediyse kimden gitti?</p>
<p>Bu istihbaratı kim verdi?</p>
<p>Ne zaman verdi?</p>
<p>Bu istihbaratlara rağmen köydeki insanların <b>“kaçağa gitmesine” </b>tanınan serbestiyet son bir ayda neden genişletildi?</p>
<p>Tam aksinin yapılması, <b>“kuşkulu”</b> bölgeye bir süre kaçakçıların sokulmaması gerekmez miydi?</p>
<p>Kaçakçıların gidiş gelişlerini denetleyecek olan karakol bu istihbarata rağmen neden on gün önce boşaltıldı?</p>
<p>Neden askerler, tanık ifadelerine göre, kaçakçıların dönüş yolunu kesti de onları <b>“kuşkulu”</b> arazide hedef halinde bıraktı?</p>
<p>PKK’nın birkaç katırdan fazlasıyla eyleme gitmediği bilindiği halde neden yetmiş katırlı bir kaçakçı kervanı bombalandı?</p>
<p>Neden bombardımandan önce bölge birliklerine <b>“o arazide kaçakçı olup olmadığı”</b> sorulmadı?</p>
<p>Kaçakçı kervanının saptanmasıyla vurulması arasında geçen üç saat boyunca <b>“bölgeden”</b> hiçbir bilgi alınamadı mı, kaçakçıların <b>“arazide”</b> olduğunu söyleyen çıkmadı mı?</p>
<p>Ve, bombardıman emrini kim verdi?</p>
<p>Kim, ortadaki bütün bu soru işaretlerine rağmen <b>“uçaklar bombalasın”</b> dedi?</p>
<p>Bu korkunç katliamın sorumlusu kim?</p>
<p>Orgeneral Başbuğ’u adalete sevk edecek kadar demokratız ama 35 insanın öldüğü bir askerî operasyonla ilgili bütün gerçekleri saklayacak kadar da demokrasiden uzağız.
                                    	<br/><br/>
<a class="lnk2" href="/web/20130525035204/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr/ahmet-altan/makale-basbug-ve-uludere.htm), [web.archive.org (arşiv bağlantısı)](http://web.archive.org/web/20130525035204/http://www.taraf.com.tr/ahmet-altan/makale-basbug-ve-uludere.htm)
