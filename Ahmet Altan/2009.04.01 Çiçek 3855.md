# Çiçek

*Ahmet Altan 01.04.2009*

<div class="taraf_structure_2col_1zq">
<div class="margen_n">



 <p>İktidar partisinin ciddi bir oy kaybına uğradığı seçimlerden sonra herkes AKP’nin bu sonuçlardan nasıl bir “ders” çıkartacağını merak etmişti. <br/><br/>Hükümet sözcüsü Cemil Çiçek’in konuşmasını görünce sanırım birçok insan aynı şeyi düşündü:<br/><br/>“AKP dersini öğrenmemiş.” <br/><br/>Eğer AKP’nin yol haritasını Cemil Çiçek’in pusulası belirleyecekse, bu partinin tepetaklak gideceğine emin olabilirsiniz. <br/><br/>Kimsenin Türkiye’yi “Türkler ve Kürtler” diye ikiye bölecek, bu ülkenin bütün Kürt vatandaşlarına “düşman” muamelesi yapacak, onların kazandığı belediyeleri sanki “düşmana” kaptırılmış gibi gösterecek bir NAZİ partisine ihtiyacı yok. <br/><br/>İnsanlar AKP’den “barış ve refah” bekledikleri için bu partiye oy veriyorlar. <br/><br/>“Savaş ve fakirlik” istedikleri için değil. <br/><br/>AKP’nin içinden dört kişi daha Çiçek gibi konuşsun, Ergenekon’a, askerî darbeye, “yok mu kapatılacak bir parti” diye ortada dolaşan Anayasa Mahkemesi’ne gerek kalmaz. <br/><br/>AKP kendi kendine kadük olup silinir ortadan. <br/><br/>Belki de bunu bildikleri için Ergenekoncular, AKP’yi bölme planı yaparken ilk sıraya Çiçek’in ismini yazmışlar. <br/><br/>Çiçek, AKP’yi sadece bölmez, bir fırsat verilirse un ufak eder. <br/><br/>Hatta anlayabildiğim kadarıyla, bir fırsat verilmezse de bunu yapmak niyetinde. <br/><br/>Ya da “başbakanın talimatıyla” bunları söylüyor ki durum böyleyse bir dahaki seçimlerin “muhteşem mağlubunu” şimdiden selamlayabilirsiniz. <br/><br/>Ben seçim uzmanı değilim ama Çiçek’in dünkü sözleri doğrultusunda ilerleyecek bir AKP’nin ilk genel seçimlerde yüzde otuzun altına ineceğine, isteyen herkesle şimdiden bahse girmeye hazırım. <br/><br/>Seçimlerden Güneydoğu’da ağır bir yenilgiye uğrayarak çıkan AKP’nin hükümet sözcüsünün dün <i>Hürriyet</i>’in Ankara temsilcisi Enis Berberoğlu’na söylediklerine bir bakın. <br/><br/>“Türkiye’nin belirli bir bölgesinde DTP’den başka parti kalmadı. Iğdır’ı da aldılar, yani Ermenistan sınırındalar. AKP o bölgede sadece Mardin’i kazandı. Tamam, Ankara’yı aldık diye sevinebiliriz, CHP de İzmir’i aldık diye övünebilir. Ama bu kutlamanın Türkiye’nin güvenlik açısından sorunlu bölgesine yardımı olmaz. Oraya ayrıca dikkatle bakmak gerekir.” <br/><br/>AKP kendi yanlış politikaları yüzünden Güneydoğu’yu kaybetmiş, oturup “nerede hata yaptım, bana oluk oluk oy akıtan insanları nasıl kaybettim” diyeceğine, “Iğdır’ı da aldılar, Ermenistan sınırındalar” diyor. <br/><br/>Sanki bir “düşman ordusundan” bahseden bir general gibi. <br/><br/>“Iğdır’ı da alanlar” bu ülkenin vatandaşları. <br/><br/>Bir hükümet kendi vatandaşlarından nasıl “onlar” diye bahseder? <br/><br/>Nasıl olur da koskoca bir bölgeyi ve Türkiye’nin en büyük etnik gruplarından birini “dışlayarak” düşman haline getirir?<br/><br/>Nasıl olur da kendisi gibi “Türk” gördüğü CHP’ye “oraya” ortaklaşa bakmayı zımnen önerebilir? <br/><br/>Bu bakış açısı, bu konuşma biçimi “siyasi iktidarın” Türkiye’yi kendi aklında çoktan böldüğünü, bir bölüm vatandaşını “düşman” gördüğünü ortaya koymaz mı? <br/><br/>Cemil Çiçek Kürtlerden nefret ediyor olabilir. <br/><br/>Ama unutmayın ki AKP’den nefret eden insanlar da var bu ülkede. <br/><br/>Çiçek’in bütün Kürtleri “düşman” olarak gördüğü gibi bütün AKP’lileri “şeriatçı” olarak gören Kemalistler de var. <br/><br/>Zaten Ergenekoncular AKP’den nasıl bahsediyorsa, Çiçek de DTP’den öyle bahsediyor. <br/><br/>İnanılmaz bir benzeşme var konuşmaları arasında. <br/><br/>Çiçek gibi konuşan bir Kemalist’in, AKP’nin galip çıktığı ve Van’ı da kazandığı geçen seçimlerden sonra şöyle dediğini düşünün: <br/><br/>“Bütün Doğu’yu aldılar, İran sınırına dayandılar. Türkiye’nin güvenliği açısından oraya dikkatle bakmalıyız.” <br/><br/>AKP’nin “İranlılarla” işbirliği yapacağını, İran’ı Türkiye’ye tercih edeceğini ima eden böyle bir konuşma karşısında AKP’liler ne hissederdi? <br/><br/>Birçok Ergenekoncu AKP hakkında böyle konuşmuş zaten. <br/><br/>Onları okuyunca AKP’liler ne hissediyorlar? <br/><br/>AKP, Ergenekoncular gibi konuşan bir hükümet sözcüsüyle Türkiye’ye barış getireceğine, oylarını arttıracağına emin mi gerçekten? <br/><br/>Bence soru şu: <br/><br/>AKP, Cemil Çiçek gibi mi düşünüyor? <br/><br/>Bu partinin zihinsel düzeyi, Çiçek’in zihinsel düzeyi mi? <br/><br/>AKP, bütün Kürtleri düşman gibi mi görüyor? <br/><br/>Yerel seçimler aslında seçim değil de bir “güvenlik” aracı mı? <br/><br/>AKP ve hükümetin çizgisi buysa Türkiye’nin başı dertten kurtulmaz. <br/><br/>Yok, AKP, Çiçek gibi düşünmüyorsa bunu da açıklamak zorunda. <br/><br/>AKP’nin de lideri olan Başbakan Erdoğan, “seçimi niye kaybettiklerini” merak ediyordu.<br/><br/>Cevabı çok açık: <br/><br/>Cemil Çiçek gibi konuştuğunuz için kaybettiniz. <br/><br/>Güneydoğu’da başbakanın yaptığı o korkunç konuşmayı Kürtler unuttu mu? <br/><br/>AKP’liler, Kemalistlerin kendi haklarındaki konuşmalarını unutuyorlar mı ki Kürtler bu konuşmaları unutsunlar? <br/><br/>Üstelik bundan sadece Kürtler rahatsız olmayacak. <br/><br/>AKP’nin “barış ve refah” isteyen seçmen kitlesi de rahatsız olacak. <br/><br/>O insanların büyük çoğunluğu “kavga dövüşle” bir yere gidilmeyeceğini biliyor. <br/><br/>AKP, bugün artık MHP’nin bile terk etmeğe hazırlandığı “aşırı milliyetçilik” köşesine sıkışmak istiyorsa, MHP’nin aldığı oylara baksın. <br/><br/>Alabileceği oy o kadardır işte. <br/><br/>Seçimi niye kaybettiğini merak eden başbakana benim tavsiyem şudur: <br/><br/>O nedeni bulmak istiyorsanız kendi partinizin içine bakın, neden orada duruyor.</p>
<br/>
<br/>
<br/>



<br/>


<div id="taraf_not">
</div>

</div>


</div>
