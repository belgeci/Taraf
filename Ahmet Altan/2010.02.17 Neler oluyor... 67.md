# Neler oluyor...

*Ahmet Altan 17.02.2010*

<div class="taraf_structure_2col_1zq">
<div class="margen_n">



 <p>Hiç alışkın olmadığı bir dönemden geçiyor Türkiye. <br/><br/>Halk raconunda “koskoca” tanımıyla anılan makamlara ilk kez dokunuluyor. <br/><br/>Parlamento’nun Susurluk Komisyonu tarafından davet edildiğinde daveti gayet küstahça reddedip ifade vermeyen Jandarma Komutanları döneminden, Adliye’ye “şüpheli” olarak çağrılan Ordu Komutanlarına, savcılıkta ifade veren koramirallere, gözaltına alınan başsavcılara geldik. <br/><br/>Bu insanlar “Ergenekon terör örgütüyle” ilişkili olmakla suçlanıyorlar. <br/><br/>Bizim medyanın görmemek için çok direndiği Kafes Planı’nın “beyin takımı” olarak adları geçen iki amiral bu “darbe hazırlığı” ile ilgili olarak ifade verdiler. <br/><br/>Bu gelişmeler, Orgeneral Başbuğ’un “ordunun bu olaylardan dolayı moralinin bozuk olduğunu” söylemesinin ardından meydana geldi. <br/><br/>Eğer ordunun morali “dokunulmazlara dokunulmasından” dolayı bozuluyorsa daha epeyce “bozuk moral” devam edecek. <br/><br/>Halbuki ordu, bu gelişmeleri bir “aklanma ve arınma” fırsatı sayarak “moral” de kazanabilirdi. <br/><br/>Ama verilen demeçler, “dokunulmaz” olmanın, ordu yönetimine “arınmaktan” daha önemli gözüktüğünü ortaya koyuyor. <br/><br/>Öyle anlaşılıyor ki “devlette” büyük temizlik sürecek. <br/><br/>Yasadışı örgüt kuranlar, bu örgütlere üye olanlar, darbe planları yapanlar yargının karşısına çıkacak. <br/><br/>Bu gelişmelerin iki önemli sonucu var. <br/><br/>Birincisi, darbe hazırlıklarıyla ilgili. <br/><br/>“Kullanışlı” medyanın, Ergenekon ve darbe soruşturmalarına karşı çıkarken sık kullandığı bir mazeret duyuluyor. <br/><br/>“Artık darbe olmaz ki...” <br/><br/>Büyük bir ihtimalle de artık darbe olmaz. <br/><br/>Zaten asıl tehlike de “darbenin” kendisi değil, asıl büyük tehlike “darbenin olmayacağını” hâlâ anlamayan birilerinin “darbenin yolunu açabilmek” için ülkeyi karmakarışık edecek eylemlere girişmeyi göze almaları. <br/><br/>Bugün bir koramiralin ifade vermesine yol açan Kafes Planı daha geçen yıl hazırlanmıştı ve darbe ortamı oluşturmak için Koç Müzesi’nde çocukları öldürmeyi de öngörüyordu. <br/><br/>Soruşturmalar bu ciddiyette devam ettiğinde bir daha kimse kolay kolay “darbe ortamı hazırlamak için” insan öldürmeyi planlayamaz. <br/><br/>Planlamayı düşünen, bunun bedelinin ağır olacağını da bilir. <br/><br/>Bu, Türkiye’yi kaostan kurtaracak çok olumlu bir gelişme. <br/><br/>İkincisi ise “devletin”, içinde her türlü suçun işlenebileceği “kapalı ve dokunulmaz” bir yapı olmaktan çıkıp şeffaflaşması. <br/><br/>Özellikle Kürt savaşıyla birlikte “devletin bazı görevlileri” devletin suç işlemesinin meşru olduğuna inandılar. <br/><br/>Bu inançlarının sonucunda çok suç işlendi devlette, çeteler oluştu. <br/><br/>İnsanlar öldürüldü. <br/><br/>Devlet asıl fonksiyonunu yitirdi. <br/><br/>Hukuk, “devleti koruma” adına hukuksuzlaştı. <br/><br/>Bir aşiretle devlet arasındaki en önemli fark olan “hukuk” ortadan kayboldu, devlet görevlilerinin “adam öldürmeleri” serbest kabul edildi. <br/><br/>Bu son gelişmeler, bu kanlı geleneği de bitirecek gibi gözüküyor. <br/><br/>“Her JİTEMCİ canının istediği Kürdü öldürebilir” anlayışı sona erecek. <br/><br/>Ergenekon’la işbirliği yapan ya da yapmayı düşünen her hukukçu kendi kapısının da çalınabileceğini bilecek. <br/><br/>Olması gereken bir “hukuk korkusu” devletin içine yerleşecek. <br/><br/>Devlet, devletleşecek. <br/><br/>Kendisini halkın “efendisi” sanmaktan vazgeçecek. <br/><br/>Bütün bunlar, Türkiye’nin “normal bir ülke” olma yolunda attığı olumlu gelişmeler. <br/><br/>Halk iradesinin güçleneceği bir döneme giriyoruz, siyasetin de alanı genişleyecek. <br/><br/>Bunlar yaşanırken elbette bazı sarsıntılardan geçeceğiz. <br/><br/>Hiç olmamış işler oluyor, Cumhuriyet tarihi boyunca süren “yanlış bir hiyerarşik” yapı ayaklarının üstüne oturtuluyor, devlet suçtan temizleniyor, halkın küçümsenmesi bitiyor, siyasilerin korkutulması sona eriyor, cinayetlerin önü kesiliyor. <br/><br/>Barışın ve huzurun yolu açılıyor. <br/><br/>Hiç görmediğimiz bilmediğimiz olaylarla karşılaşmanın yarattığı şaşkınlıklar, öfkeler büyüyecek elbette, “eski düzenin” savunucusu olan partiler ellerinden geldiğince gerginliği ve savaşın devamını sağlamaya uğraşacak, her kesimdeki “işbirlikçiler” ortalığı karıştırmaya çabalayacak. <br/><br/>Ama dünyadaki değişimi de arkasına alan bu büyük “arınma dalgası” karşısında kimsenin direnebileceğini sanmıyorum. <br/><br/>Halkın “düzelen morali” bu direnci kırar. <br/><br/>“Moralsizler” de bir zaman sonra hukuk fikrine alışır ve alıştıkça da “moral” kazanır.</p>
<br/>
<br/>
<br/>



<br/>


<div id="taraf_not">
</div>

</div>


</div>
