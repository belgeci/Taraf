# Çatlarken

*Ahmet Altan 28.08.2010*

<div class="yazi"><p>Türkiye, olgun bir nar gibi çatlıyor.</p>
<p>İçindeki binlerce tane, kurumuş kabuğu çıtırtılarla kırıyor.</p>
<p>Başka türlüsü de mümkün olamazdı zaten.</p>
<p>Düşünsenize, taa Turgut Özal döneminden bu yana, neredeyse yirmi beş yıldır sürekli değişiyor Türkiye.</p>
<p>Ekonomisi değişiyor, sınıfsal yapısı değişiyor, ulaşımı değişiyor, iletişimi değişiyor, medyası değişiyor.</p>
<p>Büyüyor, çeşitleniyor, çoğalıyor.</p>
<p>İçinde büyüdüğü “kalın ve sert” kabuğa artık sığmıyor.</p>
<p>Doğanın yasası böyle.</p>
<p>Büyüyüp, çoğalarak yeni narlar yaratacak tohumlara dönüşecek tanelerle, onları birarada tutan kabuk arasındaki çatışma kaçınılmaz.</p>
<p>O taneleri içinde tutabilmek için, taneler büyüdükçe sertleşip katılaşan kabuk da sonunda kırılacak.</p>
<p>Eskiye ait ne varsa, ordu, yargı, devlet zengini burjuvazi, devlet yandaşı siyaset, merkez medya, çatırdıyor.</p>
<p>Eskimiş kabuğun içine yapışık “eski” muhalefet bile çatlıyor.</p>
<p>CHP’nin başkanı Kemal Kılıçdaroğlu, bizim Markar Esayan’ın deyimiyle “CHP’nin dayandığı devlet gücünü kaybedince” halka gitmek, halka hitap etmek ve onların isteklerine kulak vermek zorunda kaldı.</p>
<p>Henüz partisini değiştiremese, hatta partisinden tepki alsa bile, kendini yenileyerek, daha önce CHP’den duymadığımız sözleri rahatlıkla telaffuz ediyor.</p>
<p>“Muğlalı Kışlası’nın adı değişsin” diyor, “seçim barajı düşsün” diyor, “Apo’yla görüşülebilir” diyor, “genel af” diyor.</p>
<p>AKP’yi ciddi biçimde “kontrpiyede” bırakacak çıkışlar yapıyor.</p>
<p>Kılıçdaroğlu’dan bu çıkışları beklemeyen AKP, Kılıçdaroğlu’ya aynı ciddiyette cevap veremiyor ve sık sık demagojiye başvuruyor.</p>
<p>Halbuki, Kılıçdaroğlu’nun bu önerilerini ciddiye almaları, karşı çıkıyorlarsa, bu karşı çıkışlarını “suçlayarak, aşağılayarak” değil, bir mantık çerçevesinde anlatmaları gerekiyor.</p>
<p>Eğer Kılıçdaroğlu, bu çizgisini sürdürür ve hangi amaçla olursa olsun ciddi öneriler dile getirirse, AKP’yi de daha “ilerici” ve daha ciddi bir parti olmaya zorlar.</p>
<p>AKP, “Muğlalı Kışlası’nın adını niye değiştirmediğini”, “genel affa niye karşı çıktığını”, “seçim barajını niye düşürmediğini” ikna edici bir biçimde açıklamaya ya da bu öneriler doğrultusunda hamleler yapmaya mecbur kalır.</p>
<p>Böyle bir gelişme Türkiye’nin yararına olur.</p>
<p>Bu ülkedeki Kürtleri, türbanlıları, demokratları “keşfeden” CHP, hem AKP’nin “ulusal” politikalar izlemesini kolaylaştırır, hem de onun politikalarının “sınırlarını” keyfince çizmesini engeller.</p>
<p>Siyasette sağlıklı bir çatışma yaşanır.</p>
<p>Kılıçdaroğlu’nun “kurumuş kabuktan, taze bir taneye” dönüşme <br/>çabalarına ne yazık ki Kürt siyasetçileri ayak uyduramıyor.</p>
<p>BDP Başkanı, kendisiyle aynı fikirde olmayan Kürt sivil toplum kuruluşlarını “ahlaksızlıkla, işbirlikçilikle, Diyarbakır’ı temsil etmemekle” suçluyor.</p>
<p>Dün yeni konuşmasını okuduğumuz Apo, daha da ileri gidip bu “kuruluşları” tehdit ederek, bu politikayı izleme “cesaretini nereden buluyorlar” diyor.</p>
<p>Baskıcı Türk devletinin kendi halkına karşı benimsediği tehditkâr ve aşağılayıcı üslubu şimdi Kürt politikacıları aynen Kürt halkının bir kesimine karşı kullanıyor.</p>
<p>Eğer bu “eski” model davranışları tekrarlarlarsa, onlar “tane” değil, “kabuk” olur ve çatlarlar.</p>
<p>“Benimle aynı fikirde olmayan haindir” anlayışı eskimiş bir anlayış.</p>
<p>Ve, hiç kimse kendi halkıyla kavga edemez, kimse kendi halkını yenemez.</p>
<p>Unutmayın ki sadece Türkiye değil, “Kürdistan” da değişiyor, oranın da ekonomik yapısı, sınıfsal yapısı, arzuları, düşünceleri değişiyor.</p>
<p>Türkiye’nin bütününde çatlayan kabuk Güneydoğu’da da çatlıyor.</p>
<p>Bu toplum Kürt’üyle Türk’üyle olgunlaştı.</p>
<p>Ve, olgun bir nar gibi çatlatıyor kabuğunu.</p>
<p>Bir zaman, kurumuş kabukla çoğalan taneler arasındaki “çelişkileri ve çatışmaları” yaşayacağız, zaman zaman bu çatışmalar ürkütücü boyutlara da ulaşabilir ama sonuç değişmez.</p>
<p>Artık Kürt, Türk, Sünni, Alevi, solcu, sağcı olmak değil, “kuruyan kabuğun parçası ya da olgunlaşıp çoğalmış tanelerin parçası” olmak belirleyecek hayattaki asıl duruşumuzu.</p>
<p>Kabuğun çatlaması, çatlamamak için direnmesi ve çatlarken çıkardığı sesler korkutmasın sizi.</p>
<p>Doğanın yasası bu.</p>
<p>Olgunlaşan nar, kabuğunu çatlatır.</p>
<p>ahmetaltan111@gmail.com <br/></p></div>

Kaynak: [taraf.com.tr](http://www.taraf.com.tr:80/ahmet-altan/makale-catlarken.htm), [web.archive.org (arşiv bağlantısı)](http://web.archive.org/web/20100830145101/http://www.taraf.com.tr:80/ahmet-altan/makale-catlarken.htm)
