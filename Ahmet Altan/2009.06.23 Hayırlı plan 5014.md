# Hayırlı plan

*Ahmet Altan 23.06.2009*

<div class="taraf_structure_2col_1zq">
<div class="margen_n">



 <p>Bizdeki bütün yöneticilerin derinlerinde bir yerlerinde “şu orduyla anlaşsak da gürültüsüz patırtısız ülkeyi keyfimizce yönetsek” arzusu bulunduğunu sanıyorum. <br/><br/>Mücadele zordur çünkü. <br/><br/>Meşakkatlidir. <br/><br/>Yöneticilerin en sevdiği “yönetme” biçimi de mücadele değildir. <br/><br/>Ama Türkiye’nin gerçeği “bu ahlaksız arzuya” geçit vermez. <br/><br/>Ordu hiçbir yöneticiyle anlaşmaya ve kendi iktidarını paylaşmaya razı olmaz. <br/><br/>Devlet de “iki eşit patronla” yönetilmez. <br/><br/>Birinden biri diğerine biat etmek zorundadır. <br/><br/>Orduyla anlaşmaya çalışan her yönetici sonunda bunu öğrenir. <br/><br/>Ya bir darbeyle devrilir... <br/><br/>Ya bir muhtırayla “haddi” bildirilir. <br/><br/>Başbakan Erdoğan, orduya karşı en “dik” duran yöneticilerden olsa da onun da zaman zaman bu gizli arzunun çekiciliğine kapıldığını görüyoruz. <br/><br/>Küçük manevralarla bu “sistemin” içinde kendine bir iktidar alanı açabileceği yanılgısına kapılıyor. <br/><br/>O zaman da ya bir “muhtıra” yiyor... <br/><br/>Ya bir “kapatma davasıyla” karşılaşıyor... <br/><br/>Ya da en “anlaştığını zannettiği” anda bir “darbe planının belgesi” patlayıveriyor. <br/><br/>Başbakan’ın orduyla anlaşmaya çalıştığını nasıl anlıyoruz? <br/><br/>Bence bunun çok basit bir ölçüsü var. <br/><br/>Avrupa Birliği yolunda yavaşladığında anlayın ki orduyla anlaşmaya çalışıyor. <br/><br/>Bu sistemin içinde kendine bir “iktidar payı” verileceğine inanıyor. <br/><br/>Bunun mümkün olmadığını gördüğünde de “rüyasından” uyanıp yeniden hareketleniyor. <br/><br/>Bizim gazetede yayımlanan son “planın” Erdoğan’ı hayallerinden uyandırdığını sanıyorum. <br/><br/>O “Başbuğ’la ne kadar iyi geçiniyoruz” diye düşünürken birilerinin onu devirmek için planlar yaptığı ortaya çıktı. <br/><br/>Üstelik, o herhalde bizim bildiğimizden çok daha fazlasını biliyor. <br/><br/>Bu “darbe planının” arkasında yatan hesapları ve ilişkileri ona çoktan anlatmış olmalılar.<br/><br/>Medyanın tutumu da ona bir anda nasıl bir “kuşatmaya” düşüvereceğini gösterdi sanırım. <br/><br/>Ankara’daki bazı gazete temsilcilerinin Genelkurmay ziyaretiyle ilgili söylentiler ayyuka çıktığı sırada Erdoğan’a “en yakın olduğu” söylenen gazete birden Genelkurmay sözcülüğüne soyundu. <br/><br/>Bir başka gazete, Genelkurmay’da kendisine söylenen sözleri “gerçekmiş” gibi manşetine çekti. <br/><br/>Medyanın “amiral gemisi” olmakla övünen gazete, yedi sekiz bin kişinin katıldığı İzmir’deki son Cumhuriyet Mitingi’nin haberini, yaklaşık bir milyon kişinin katıldığı geçmiş mitingin resmiyle verdi. <br/><br/>Gören bir göz için bunlar “açık” sinyaller. <br/><br/>Erdoğan da gördü bunları sanırım. <br/><br/>Gördüğü, dün Avrupa Birliği büyükelçileriyle yaptığı toplantıdaki sözlerinden belli. <br/><br/>Net ve açık konuştu. <br/><br/>Avrupa Birliği üyeliği yolunda hızlanacağımızın işaretini verdi. <br/><br/>Reform yasalarının derhal çıkarılması için harekete geçti. <br/><br/>Bir başbakanın, Avrupa Birliği’ne doğru yürümesi aslında kendi “halkına” doğru yürümesi anlamına geliyor. <br/><br/>Çünkü bu ülkede “halk iradesini” geçerli kılabilecek tek yol Avrupa üyeliği. <br/><br/>Avrupa’nın standartlarını, yasalarını, ölçülerini kabul etmeden askeri siyasetin dışına çıkartamazsınız. <br/><br/>Asker siyasetin içinde kaldığı sürece de kendi iktidarını “pekiştirecek” planlar, eylemler, andıçlar yapacaktır. <br/><br/>Bu gerçek, şu ya da bu generalin komutan olmasıyla değişmez. <br/><br/>İnsanlara ya da niyetlere bağlı bir şey değil çünkü bu. <br/><br/>Bu, sistemle ilgili bir şey. <br/><br/>Sistemi değiştirmeden halkın iradesini “tek ölçü” haline getiremezsiniz, demokrasiyi ve hukuku kuramazsınız. <br/><br/>Askerî yargı denilen ucubeyi, “cumhuriyeti koruyup kollama” denilen tuhaflığı hayatınızdan çıkartamazsınız. <br/><br/>Bu son “belge” Erdoğan’ı uzun süren uykusundan uyandırdı sanırım. <br/><br/>Yeniden Avrupa’ya ve halkına doğru dönüyor. <br/><br/>Avukatların yalan söylemesi, albayın imzasını değiştirmeye çalışması, o albayın sivil yargıdan kaçırılmaya uğraşılması, Genelkurmay’ın kendine yakın gazetecilerle gerçekleri saptırmaya kalkışması, bu ülke Avrupa yolunda yürüdüğü sürece hiçbir sonuç alamaz. <br/><br/>Avrupa’nın bir hukuku var çünkü. <br/><br/>O hukuk, askerlerin siyasete müdahalesine, darbeye, muhtıraya, gizli planlara, kendi halkına psikolojik savaş açmaya izin vermiyor. <br/><br/>Onun için bu ülkenin halkını ezmek isteyenler, onu yok saymaya çabalayanlar, dindarın türbanına, Kürdün hakkına, Alevi’nin cemevine, solcunun fikrine karşı çıkanlar Avrupa Birliği’nden nefret ediyorlar. <br/><br/>Ortaya çıkan son plan Erdoğan’a gerçekleri gösterdi herhalde. <br/><br/>Başbakan, bu sistemin içinde ne kendine ne de bu halka yer olduğunu, en azından şimdilik anladı. <br/><br/>Umarım bunu bir daha unutmaz.</p>
<br/>
<br/>
<br/>



<br/>


<div id="taraf_not">
</div>

</div>


</div>
