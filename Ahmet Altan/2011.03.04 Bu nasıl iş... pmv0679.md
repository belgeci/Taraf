# Bu nasıl iş...

*Ahmet Altan 04.03.2011*

<div class="yazi"><p>Dün sabahtan beri ortalık çalkalanıyor.<br/><br/><b>“Ergenekon’da yeni dalga”</b> diye.</p>
<p>On kişi gözaltına alınmış.</p>
<p>Aralarında dişe dokunan tek isim bence <b>MİT’çi Kaşif Kozinoğlu</b>, Susurluk olaylarında da adı geçen, tuhaf ilişkileri saptanan Kozinoğlu’nu derinliğine araştırmak, önemli ipuçları ortaya çıkarabilir.</p>
<p>Ama diğer isimlere bakıldığında, insan kaçınılmaz olarak <b>“ne oluyor”</b> diye soruyor.</p>
<p>Niye bu insanlar gözaltına alındı?</p>
<p>Kimle konuştuysam kafası karışık, net bir cevap verebilen kimse yok.<br/><br/><b>“Ergenekon’un medya bacağını yakalıyoruz”</b> diye gidip <i>Oda TV</i>’nin elemanlarıyla, polisle ilgili kitaplar yazmış muhabirleri yakalarsanız, kuşkulu sorular yaratırsınız.</p>
<p>Gözaltına alınan muhabirlerden bir kısmı polisin kendi iç çekişmelerinde taraf olmuş olabilirler, bir tarafın sözcülüğüne soyunup kitap da yazmış olabilirler ama bunun Ergenekon’la ne ilgisi var?</p>
<p>Ergenekon, darbenin yolunu açabilmek için kaos yaratmak amacıyla kurulmuş ve çeşitli suçlara bulaşmış bir örgüt.</p>
<p>Bana sorarsanız Türkiye’nin en tehlikeli örgütü.</p>
<p>Bu örgüttün üyeliğinden gözaltına alınabilmek için, bu örgütle ilişki kurmuş ve bu örgütün talimatları doğrultusunda darbeye altyapı hazırlayan yayınlar yapmış olmanız gerek.</p>
<p>Böyle bir iş de, öyle muhabirlerin yapabileceği bir iş değil.</p>
<p>Üstelik gözaltına alınanlar arasında öyle bir isim var ki duyan herkesi şaşırtıyor.</p>
<p>Ahmet Şık.</p>
<p>Şık, Ertuğrul Mavioğlu ile birlikte Ergenekon konusunda en dürüst, en kapsamlı, en açıklayıcı kitaplardan birini yazmış bir gazeteci.<br/><br/><i>Nokta</i> dergisinde, <b>“Darbe Günlüklerini”</b> ortaya çıkartan ekibin önemli bir parçası.</p>
<p>Şimdi siz sabaha karşı evini basıp böyle bir adamı gözaltına alıyorsanız, elinizde onun Ergenekon üyeliğiyle ilgili <b>“<i>Oda TV</i>’nin bilgisayarlarında onun yeni kitabının kopyalarını bulduk”</b>tan öte, çok ciddi ve inandırıcı kanıtlar olması gerekir.</p>
<p>Ahmet Şık, <b>“Ben kitabımı Soner Yalçın’a göndermedim”</b> diyor.</p>
<p>De ki gönderdi.</p>
<p>Eee, ne olacak?</p>
<p>Birine kitabını gönderdiyse bu suç mu?</p>
<p>Ergenekon üyeliği, <b>“kitap gönderme”</b> düzeyine mi düşürülecek?</p>
<p>Danıştay cinayetinden, toprağa gömülü silahlardan <b>“kitap göndermeye”</b> mi geldik?</p>
<p>Şık’ın yazdığı yeni kitabın, <b>“polis içindeki cemaatçi yapılanmayla”</b> ilgili olduğu söyleniyor.</p>
<p>Eğer bu gazeteci, ortada ciddi bir belge, bir bilgi, bir kanıt yokken sadece böyle bir kitap yazdığı için gözaltına alındıysa; bunun altından ne hükümet, ne Adalet Bakanı, ne İçişleri Bakanı, ne savcı, ne polis, ne de <b>“cemaat”</b> kalkabilir.</p>
<p>Bu ülkede Ergenekon’un yakalanmasını isteyenler, özgürlüğün, demokrasinin, hukukun, halk iradesinin önünde hiçbir karanlık güç kalmasın diye istiyorlar.</p>
<p>Hükümeti ya da polisi ya da cemaati kızdıranlar bir punduna getirilip susturulsunlar diye değil.</p>
<p>Polisle ilgili bir başka kitap yazmış olan Nedim Şener’in de bir <b>“intikama”</b> kurban gittiği ileri sürülüyor.</p>
<p>Demokrasinin ve hukukun hüküm sürdüğü hiçbir ülkede bir gazeteci, bir yazar, bir muhabir, yazdıklarından, fikirlerinden dolayı <b>“örgüt üyesi”</b> diye gözaltına alınamaz.<br/><br/><i>Oda Tv</i>’nin yayıncılığının bana sorarsanız gazetecilikle hiçbir ilgisi yoktur ama <b>“kötü yayıncılık”</b> örgüt üyeliğine girmez, isterseniz <b>“iftira”</b> attıkları için, yalan söyledikleri için dava açabilirsiniz ama elinizde sağlam bir kanıt yoksa <b>“Ergenekon üyesi”</b> diyemezsiniz.</p>
<p>Dün gözaltına alınan gazetecilerin <b>“örgüt üyesi”</b> olduğuna dair sağlam kanıtlar bulunduğuna inanan pek kimse yok.</p>
<p>Toplum, bu puslu kuşkunun gölgesinde bırakılamaz.</p>
<p>Hukuki mevzuat nedir bilmiyorum ama birilerinin çıkıp bir açıklama yapması, bu insanların niye gözaltına alındığını, elde hangi belgelerin olduğunu insanlara anlatması lazım.</p>
<p>Niye gözaltına aldınız bu insanları?</p>
<p>Ergenekon üyesi olduklarına dair elinizde inandırıcı belgeler ve kanıtlar var mı?</p>
<p>Eğer bu kanıtlar ortaya konmazsa, <b>“hükümetin, cemaatin ve polisin”</b> kendilerine muhalif olarak gördükleri insanları <b>“Ergenekon üyeliğini”</b> bahane ederek susturduğu iddiası fevkalade inandırıcı bir hale gelecektir.</p>
<p>Eğer <b>“siyasi iktidar, cemaat, polis”</b> koalisyonu böyle hukuk dışı bir eyleme bulaşıyorsa, bu, Ergenekon’un varlığını bazılarının söylediği gibi <b>“kuşkulu”</b> duruma düşürmez, karşımızda dövüşmemiz gereken iki ayrı <b>“Ergenekon”</b> olduğunu gösterir.</p>
<p>Doğrusu şu anda gerçeğin ne olduğunu tam bilmiyoruz.</p>
<p>Ama gözaltına alınanlar kadar, belki daha da fazla, gözaltına alanların aklanması gereken bir durum var gibi gözüküyor.</p>
<p>Eğer inandırıcı bir açıklama yapılamazsa, AKP iktidarı siyasi hayatının en ağır ve karanlık günlerini yaşar, bunun öyle <b>“yuvarlak laflarla”</b> geçiştirilemeyecek kadar ciddi bir durum olduğunu anlasalar iyi olur.<br/><br/><b>ahmetaltan111@gmail.com</b><b> </b></p>
</div>

Kaynak: [taraf.com.tr](http://www.taraf.com.tr:80/ahmet-altan/makale-bu-nasil-is.htm), [web.archive.org (arşiv bağlantısı)](http://web.archive.org/web/20131219044859/http://www.taraf.com.tr:80/ahmet-altan/makale-bu-nasil-is.htm)
