# Savaşlar

*Ahmet Altan 24.02.2008*

<div class="taraf_structure_2col_1zq">
<div class="margen_n">



 <p>İklim değişiklikleri sonucu doğadaki av hayvanları azaldığında aç kalan insanlar, bütün geleceği değiştirecek bir şeyi keşfetmek zorunda kaldılar.<br/>
Toprağı ve tarımı.<br/>
“Toprak” , insanoğlunun içindeki bütün kötülükleri sanki tek başına harekete geçirdi.<br/>
Mülkiyetçilik, bencillik, açgözlülük.<br/>
“Benim olsun, daha fazla olsun” deliliği insanın içinde ayakladı.<br/>
O meşhur sözün dediği gibi, “toprağının etrafına çit çevirenin ilk insanın çitlerini yıksalardı tarih başka türlü olurdu” ama o çitleri devirmedi kimse, aksine herkes kendi toprağının etrafına çitler dikti.<br/>
Ondan sonrası “daha fazla toprak, daha fazla güç, daha fazla zenginlik” için birbirini öldüren insanların tarihi oldu.<br/>
Hep öldürdüler.<br/>
Ve hep öldüler.<br/>
Toprak, o toprağın kime ait olduğunu belirleyen bayrak, o toprağı başkalarının topraklarından ayıran sınırlar kutsallaştı.<br/>
Daha çok toprak fetheden en büyük “kahraman” olarak görüldü.<br/>
Binlerce yıl sürdü bu.<br/>
Sınırlar sürekli değişti.<br/>
Birbirlerinin elinden toprakları kaptılar.<br/>
Makineleri keşfettiklerinde de durum değişmedi.<br/>
O makinelerde işleyecekleri ham maddeleri elde etmek için gene toprak peşine düştüler.<br/>
Petrolü buldular sonra.<br/>
Toprak hem bereket hem enerji kaynağı haline geldi böylece.<br/>
Bütün bu sürede insan “bedeni” hem savaş hem üretim için kullanıldı.<br/>
İnsansız ne savaş ne üretim oluyordu.<br/>
Çalışıyorlar, ölüyorlar, öldürüyorlardı.<br/>
Sonra bugünlere geldik.<br/>
Beş bin yıllık insanlık tarihinin en büyük değişimlerinin olduğu bir dönemden geçiyoruz.<br/>
Toprak çoktandır tek “bereket” kaynağı değil.<br/>
İnsan bedeni “üretim” zincirinden hemen hemen tümüyle çıkıyor.<br/>
Petrol çok uzun olmayan bir gelecekte önemini yitirecek.<br/>
Ama en önemlisi tarihte ilk kez bir “fikir “sahibi olmak, “mülk” sahibi olmaktan daha kârlı bir hale geldi.<br/>
Bill Gates, sadece bir “buluş” yaparak, dünyanın en büyük şirketlerinden daha zengin oldu.<br/>
“Facebook” diye bir site kurmayı düşünen genç çocuk, bir gecede petrol şeyhlerinden bile daha fazla parayı bankaya yatırdı.<br/>
“Google”ın sahipleri, birçok devletin sahip olduğundan daha büyük bir mali yapıyı kontrol ediyor.<br/>
İnsanın bedenini değil “aklını” kullandığı bir çağdayız.<br/>
Bir fikre sahip olmak, bir ülkeye sahip olmaktan daha kârlı.<br/>
Üstelik, insanın yerini alan “robotların” bu “yeni fikirlerin” denetiminde ürettiği mallar o kadar bol ve o kadar gelişmiş ki o malları alacak zengin ve gelişmiş alıcılara ihtiyaç var.<br/>
Gidip birilerinin toprağına, malına, mülküne el koymak, onun fakir bırakmak, o malları satmak isteyenleri de fakirleştirecek.<br/>
Onun için zengin ve üretken ülkeler, mallarını satabilmek için “zengin” alıcılar yaratmaya çalışıyorlar.<br/>
Savaşla yok etmektense, barışla var etmek herkesin daha çok işine geliyor.<br/>
İlk kez barış savaştan daha kârlı.<br/>
Fikirlerin “mallardan” daha değerli olması “insanı”, zengin satıcıların zengin alıcılara ihtiyaç duyması da “barışı” kıymetli kılıyor artık.<br/>
Onun için gelişmiş ülkeler “insan haklarına” çok önem veriyor.<br/>
Onun için Avrupa ve Amerika’nın “petrolcülerle silahçıların” dışındaki kesimleri temsil eden kanadı “barışı” önemsiyor.<br/>
İnsan ve barış, yeniçağın üstüne yerleştiği vazgeçilmez sütunlar.<br/>
Gelecek bu iki sütunun üstünde yükseliyor.<br/>
Ama hayat ve tarih, her yerde aynı anda değişmiyor.<br/>
Değişim başlıyor ve sonra insanlık yavaş yavaş ona alışıp ayak uyduruyor.<br/>
İngiltere’de kullanılan ilk dokuma makinelerinin başka toplumlara ulaşması da epey vakit almıştı.<br/>
İnsanın ve barışın kıymetini anlamak da yavaşça ama kararlı bir şekilde yayılıyor dünyaya.<br/>
Ve biz henüz içinde bulunduğumuz dünyanın değişimlerini tam olarak algılamış bir toplum değiliz.<br/>
İnsan ve barış buralarda hala değersiz.<br/>
Hala toprağa, bayrağa, sınırlara ve “mala” tapınıyoruz.<br/>
Ben bu satırları yazarken ülkemizin güney sınırlarında insanlar ölüyor.<br/>
Çoktan bitmiş bir çağın ve çoktan bitmiş bir savaşın kurbanları onlar.<br/>
Bunu bilmek insanın içini daha çok acıtıyor.<br/>
24.02.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
