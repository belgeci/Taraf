# Devlet nasıl yenildi?

*Ahmet Altan 22.07.2009*

<div class="taraf_structure_2col_1zq">
<div class="margen_n">



 <p>Silahla olmadı bu. <br/><br/>Sadece PKK’nın “var olması” yetti devletin yenilmesine. <br/><br/>Aslında PKK’nın devleti silahla yenmesi mümkün değildi. <br/><br/>Devlet, devlet gibi durmayı becerebilseydi böylesine ağır bir yenilgiye uğramazdı. <br/><br/>Ama bizim devletin bütün “bozuklukları”, PKK’nın başlattığı Kürt savaşıyla birlikte gün yüzüne çıktı. <br/><br/>Kendini “ağa”, halkı da “yanaşmalar” olarak gören bir anlayışın sonucu olarak geldi bu yenilgi. <br/><br/>Bir “yanaşmanın” her türlü talebini “küstahça bir saygısızlık” gibi gören bizim “ağa devlet”, Kürtlerin istekleriyle karşılaşınca tam bir “asabiyete” kapıldı. <br/><br/>Çok haklı, çok yerinde olan bu istekler, işin içine hiç silah karıştırılmadan çözülebilirdi. <br/><br/>Ama 12 Eylül denilen o korkunç felaket, Kürtlerin mırıltı halindeki isteklerine bile tahammül edemedi. <br/><br/>Bir ölüm makinesi gibi saldırdı o insanların üstüne. <br/><br/>Diyarbakır hapishanesi, Kürtleri “öfkeden ve acıdan” çıldırtmak için sanki bilinçli bir şekilde kullanıldı. <br/><br/>O hapishanede öyle acılar yaşattılar, öylesine korkunç işkenceler yaptılar, insanları öylesine aşağıladılar ki Kürtlere “dağlara gitmekten” başka yol bırakmadılar. <br/><br/>Kürtler silaha sarılınca da devlet zıvanadan çıktı. <br/><br/>Bu isyanın nedenini hiç düşünmedi, bir çözüm yolu aramadı, insanların şikâyetlerine kulaklarını tıkadı, isteklerini elinin tersiyle itti. <br/><br/>Onların “Kürt” olduğunu bile inkâr etti. <br/><br/>Tek bir amaç seçti kendine. <br/><br/>İsyanı ne olursa olsun bastırmak. <br/><br/>“Bunun başka bir çözüm yolu var mıdır” diye bakmadı bile. <br/><br/>PKK’nın çok sağlam bir halk desteği vardı, dışardan da destek buldu. <br/><br/>Devlet, PKK’yı silahla yok etmeyi, isyanı bastırmayı beceremeyince kendisi için büyük yenilginin yolunu açan hatayı yaptı. <br/><br/>Bütün kurumlarıyla birlikte “hukukun” dışına savruldu. <br/><br/>Bugün Güneydoğu’nun neredeyse her yanından öldürülmüş insanların kemikleri çıkıyor. <br/><br/>Bu korkunç katliamı devletin görevlileri işledi. <br/><br/>Devlet, oralarda görevlendirdiği subaylarını birer “katile” çevirdi. <br/><br/>Hukukçularını “cinayetin suç ortağı” yaptı. <br/><br/>Siyasetçilerini, “cinayet teşvikçileri” haline getirdi. <br/><br/>Polisini “işkenceci” olarak kullandı. <br/><br/>Hukukun ve yasanın bekçisi olması gereken devlet hukukun dışına çıkınca, o koskoca örgüt bir çeteye dönüştü. <br/><br/>Susurluk çetelerini, Ergenekon’u düşünün. <br/><br/>Mafyayla yapılan işbirliklerini, cinayetleri, uyuşturucu kaçakçılıklarını, haraç çatışmalarını düşünün. <br/><br/>Zaten sakat bir biçimde kurulmuş olan devlet, “devlet” olma işlevini yitirdi. <br/><br/>“Suç özgürlüğü”, kanserli bir hücre gibi girdiği devletin bünyesinde büyüdükçe büyüdü, bütün yapıları kemirdi. <br/><br/>Etleri döküldü devletin. <br/><br/>Bugünkü haline geldi. <br/><br/>Anayasa Mahkemesi’nin bile anayasayı çiğneyebildiği bir ülkeyiz. <br/><br/>Adlî Tıp, Cumhurbaşkanı’nın bile dikkatini çekecek kadar tuhaf işler yapıyor. <br/><br/>Devletin içinde JİTEM denen ve varlığı sürekli inkâr edilen bir cinayet örgütü var. <br/><br/>Bu yapısıyla, bizim devlet, bir devlet değil artık. <br/><br/>Zaten PKK karşısında yaşadığı büyük yenilgi de bu işte... <br/><br/>Artık devlet olmaması. <br/><br/>PKK’yı hukuk dışı yollarla yok edeceğim derken, kendini, meşruiyetini, varlık nedenini yok etti. <br/><br/>PKK hâlâ duruyor. <br/><br/>Ama bizim devlet kalmadı. <br/><br/>Şimdi bu devletin yeniden kurulması gerekiyor. <br/><br/>Anayasa Mahkemesi’nin anayasaya saygılı olduğu, subayların sadece askerce işler yaptığı, polisin asayişi sağladığı, devletin halkın isteklerine saygı gösterdiği, insanlarına hizmet ettiği bir devleti yeniden inşa edeceğiz. <br/><br/>Devletin “ağalığı” bitti. <br/><br/>Bu halk da “yanaşma” değil artık. <br/><br/>Devletin büyük yenilgisi, aslında çoktan yaşamamız gereken bir dönüşümün yolunu açtı. <br/><br/>Devletin ve halkın rolleri yeniden belirleniyor. <br/><br/>Hâlâ eski alışkanlıklarını sürdürmek isteyen, “ağalık” taslamaya uğraşan birileri var tabii ama onların gücü bu ucubeyi insanlara bir “devlet” olarak kabul ettirmeye yetmiyor. <br/><br/>Yeni bir devlet kurabilmek için önce Kürtlerle barış yapılacak. <br/><br/>Sonra devlet, bu ülkenin asıl sahibi olan halkı, “türbanlı türbansız”, “sağcı solcu”, “Sünni Alevi” diye ayırmaktan vazgeçecek. <br/><br/>Geçmiş günahlar bir bir ortaya çıkacak, suçlular yargılanacak, devlet ve toplum ciddi bir özeleştiri yapacak. <br/><br/>Sonra yeni bir devletimiz ve yeni bir toplumumuz olacak. <br/><br/>Bir daha hiçbir vatandaşını “silaha sarılmak” zorunda bırakmayacak, onlara işkence etmeyecek bir devlet kuracağız. <br/><br/>Sakat bir devletin yenilgisi, gürbüz bir toplumun doğuşuna yol açacak.</p>
<br/>
<br/>
<br/>



<br/>


<div id="taraf_not">
</div>

</div>


</div>
