# AKP’nin gizli 12 Eylül’cülüğü...

*Ahmet Altan 09.05.2008*

<div class="taraf_structure_2col_1zq">
<div class="margen_n">



 <p>Marx’tan ödünç aldığımız bir cümleyle söylersek, “Bu ülkenin üstünde 12 Eylül’ün hayaleti dolaşıyor.”<br/>
Yaşadığımız her garabette 12 Eylül’ün parmak izleri var.<br/>
Toplumu yasaklarla öylesine kuşatmış ki aradan bunca zaman geçmesine rağmen ne yana dönsek o darbenin yasaklarına çarpıyoruz.<br/>
Bugün yaşanan 1 Mayıs şaşkınlığı da o zamanki yasakların sonucu.<br/>
Siyasi partilerin 12 Eylül darbesiyle ve onun izleriyle hiç hesaplaşmamasını bir şekilde anlayabiliyoruz çünkü onlar “devlet babalarının” partileri, arada bir “babaları” onları dövse de netice de o partiler babalarının dizinin dibinden ayrılmıyorlar.<br/>
Ama 12 Eylül zihniyetinin hedefi ve kurbanı olan, o dönemin yasalarıyla bugün sanık sandalyesine oturan AKP’nin de 12 Eylül’cü davranışları sahiplenmesini anlamak pek kolay değil.<br/>
Hangi ruh hali onların 12 Eylül yasaklarını bu kadar iştahla kucaklamasına neden oluyor?<br/>
12 Eylül’ün işçilere getirdiği yasakları niye böyle arzuyla benimsiyorlar?<br/>
Yasaklanmak istenen bir partinin, başkalarını yasaklamaya böyle istekle koşmasının anlamı ne?<br/>
İşçiler Taksim’de bayram yapmasın diye yolları kesmek, vapurları, metroları durdurmak için bir yönetici olmaya gerek var mı?<br/>
Herkes yasaklayabilir.<br/>
Yoldan herhangi bir adamı çevirseniz ve ona sorsanız, onun da ilk aklına gelen yasaklamak olacaktır.<br/>
Bu vasatlık ve çaresizlik bir partiyi iktidar yapar mı?<br/>
AKP, bu yasakların nedeni olarak “provokasyon korkusunu” gösteriyor.<br/>
?u günlerde her olayda bir provokasyon ihtimali bulunuyor elbette, birileri Ergenekon’u kurtarabilmek, darbenin yolunu açmak için bir kargaşa çıkarmak istiyor.<br/>
Peki, yasaklarla gerginlik yaratmak, polisle göstericiler arasında çatışmalar çıkmasına neden olacak barikatlar kurmak provokasyonları önleyecek mi?<br/>
Provokasyon Taksim’den başka bir yerde olmaz mı?<br/>
Asıl polis-gösterici çatışması provokasyon için elverişli bir ortamı beslemez mi?<br/>
Kendisi yasakların hedefi olan AKP’nin, yasaklamaya ruhen bu kadar yatkın olması herhalde bu ülkenin bitmez tükenmez çelişkilerinin bir parçası.<br/>
Burada kimse özgürlük istemiyor, herkes “yasakları” tek başına sürdürmek istiyor.<br/>
İktidar, özgürlüğü sağlamanın değil, yasakları sürdürmenin tadını çıkarmanın yolu onlar için.<br/>
Öyle olmasa 1 Mayıs krizi böylesine beceriksizlikler zincirine dönüştürülür müydü?<br/>
Hayatı durduran yasaklar ilan etmek, “çözüm” olarak kabul edilir miydi?<br/>
İktidarın beceriksizliği ve yasak düşkünlüğü yüzünden bugün bütün ülke yüreği ağzında olacakları bekleyecek?<br/>
Eğer son anda akıllıca bir çözüm bulunamazsa, bu akşam televizyon haberleri çatışma görüntüleriyle dolacak.<br/>
Bu görüntüler ülkeyi germeyecek mi?<br/>
Daha sonra düzenlenecek provokasyonlara gerekli iklimi hazırlamayacak mı?<br/>
Bir hükümetin, kendisiyle işçileri iki ayrı kutupa yerleştirmesinin anlamı ne?<br/>
AKP işçi düşmanı mı?<br/>
Düşmansa niye düşman?<br/>
Yoksa bu yasaklarla ne kadar güçlü bir iktidar olduğunu mu göstermek istiyor?<br/>
Kapatılmak istenen bir parti, gücünü “meydanları kapatarak” mı gösterir?<br/>
AKP, kapatmalardan, yasaklardan yana tavır aldığı sürece hem kendi başını hem de ülkenin başını derde sokar.<br/>
Çünkü ondan daha güçlü yasakçılar var ve AKP’nin desteklediği her yasak, aslında o “yasakçıların” zihniyetini ve zeminini kuvvetlendiriyor.<br/>
Neden AKP, her yanı yasaklarla donatan 12 Eylül zihniyetiyle hesaplaşmak yerine, o yasakların bir parçası olmayı tercih ediyor?<br/>
Bu yasaklar 12 Eylül ruhunu besliyor.<br/>
Ve, o “hayalet” sonunda AKP’yi de Türkiye’yi de boğar.<br/>
AKP’nin “takiyye” yaptığı söylenir hep.<br/>
Eğer takiyye yapıyorsa bence bunu “şeriat” için yapmıyor, ruhundaki o gizli “12 Eylülcülüğü” saklamak için yapıyor.<br/>
Çünkü her kriz anında ilk tepkisi aynı 12 Eylül gibi yasaklamak oluyor.<br/>
Yasak dışında bir çözüm aramıyor.<br/>
Kendi katiline hayran olan, kendi katilini besleyen zavallı bir kurban gibi…<br/>
Baskıcılığın ve despotluğun propagandasını üstleniyor.<br/>
Otuz yıldır “kanlı 1 Mayıs” imajını “1 Mayıs bayramına” çevirmeyi beceremedik.<br/>
12 Eylül’ün hayaleti dolaşıyor çünkü bu ülkenin üstünde…<br/>
Ve, her iktidar o hayaletin elini tutarak uçmak istiyor.<br/>
Her seferinde yere çakılmalarına rağmen de bir hayaletle uçmanın imkansızlığını anlayamıyor hiç biri.<br/>
<br/>
01.05.2008</p>

<br/>


<div id="taraf_not">
</div>

</div>


</div>
