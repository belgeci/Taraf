# Tutuklama...

*Ahmet Altan 25.12.2009*

<div class="taraf_structure_2col_1zq">
<div class="margen_n">



 <p>Öğlen toplantısı sürerken Baransu telefonla aradı. <br/><br/>“Savcı beni tutuklama talebiyle mahkemeye sevkediyor” dedi. <br/><br/>Hemen, yıllarını bu tür davalara harcamış, şimdilerde bizim gazetenin dosyalarını da sırtlanmış olan Ergin Cinmen’le konuştum, “yoldayım, adliyeye gidiyorum,” dedi. <br/><br/>Tuncer’i de Adliye’ye, Baransu’nun yanına gönderdik. <br/><br/>Sonra da beklemeye başladık. <br/><br/>Bugüne dek “yayın yasağı konmuş bir haberi yazmakla” suçlandığı için tutuklanması talep edilen bir gazeteci duymamıştım. <br/><br/>Savcı niye Baransu’nun tutuklanmasını istiyordu? <br/><br/>Delilleri mi karartacaktı, kaçacak mıydı? <br/><br/>Haber zaten yayınlanmış, “karartılacak” bir delil yok, “yayın yasağı konan haberi yayınlamaktan” yargılandığı için kaçan bir muhabire de herhalde ne Türkiye’de ne dünyada rastlanmıştır. <br/><br/>O zaman sorun ne? <br/><br/>Savcı neyi amaçlıyor? <br/><br/>“Tutuklama talep etmek” savcının yetkileri dahilinde ama bu yetkiyi “doğru ve adil” mi kullanıyor yoksa böyle bir taleple “askerlerin hoşlanmadığı haberleri yayınlayanları” korkutmaya mı uğraşıyor? <br/><br/>Adalet Bakanlığı, savcıya niye böyle bir talepte bulunduğunu soracak mı? <br/><br/>Yoksa savcılar hiçbir “hukuki kritere” uymadan sadece “korkutma” amacıyla gazeteci mi tutuklatmaya kalkacak? <br/><br/>Savcı bizi korkutmaya mı uğraşıyor? <br/><br/>Gazeteleri ve gazetecileri “korkutmak” savcının hukuki görevleri arasında mı? <br/><br/>Baransu’nun tutuklanmasını talep etmenin hukuki, mantıki ve vicdani hiçbir açıklaması yok. <br/><br/>Böylesine manasız bir talepte bulunan savcıya bu davranışının “gerekçeleri” sorulmazsa, Genelkurmay’dan kâğıt alan her savcı gazeteci tutuklatmaya kalkar. <br/><br/>Savcıların “hukuk dışına” çıkmasını engellemek kimin göreviyse, o, görevini yerine getirmeli. <br/><br/>Hukuki saçmalıkları artık bu kadar “kör, kör gözüm parmağına” haline getirmek, zaten epey “yıpranmış” olan yargıya herhalde yeni bir onur kazandırmayacak. <br/><br/>Tam Baransu’yla ilgili gelişmeleri izlerken Star Gazetesi’nin yazarlarından Şamil Tayyar’ın yirmi ay hapse mahkûm olduğu haberi geldi. <br/><br/>O da Ergenekon’la ilgili kitap yazdığı için mahkûm olmuş. <br/><br/>Mahkûmiyet gerekçesi de mizah tarihine başyapıt olarak geçer, “bilinçli olarak belge toplamış” kitabı için. <br/><br/>“Bilinçsiz” bir şekilde belge toplasaydı beraat mı edecekti? <br/><br/>Baransu da Tayyar da “istihbarat kaynakları” güçlü gazeteciler ve özellikle devlet içindeki hukuksuzluklarla ilgili haberler hazırlıyorlar. <br/><br/>İkisini yan yana koyunca resim daha da netleşiyor. <br/><br/>Yargı, “gerçekleri” ortaya çıkaran gazetecilere savaş açmış gibi gözüküyor ama bu gazetecilerin sayıları çok fazla, hepsini “içeri” atmaya hevesleniyorlarsa yeni hapishaneler yaptırmaları gerekecek. <br/><br/>Bizim gazetede “içeriyi” bilenlerimiz var, biraz F tipi hapishanelerin “üçlü ve tekli” hücrelerinden de konuştuk, bizi pek ürkütmedi doğrusu, hatta içeri girince “biraz dinlenip sükûna kavuşacağını” düşünenler bile oldu. <br/><br/>İki gazetecinin başının yargıyla derde girdiği gün Güneydoğu’da da birçok Kürt politikacı tutuklanmıştı. <br/><br/>Bu tutuklamalar da, Kürt politikacıların yeni partisinin Parlamento’da grup kurmak için hazırlandığı güne denk geldi. <br/><br/>Tutuklananlar arasında, yeni kurulan partinin başkanlığı için adı geçenler de var. <br/><br/>Bu tutuklamalar, Reşadiye baskını sonrasında bizzat Kürtler tarafından eleştirilen “şiddet yanlılarına” da aradıkları “mazereti” bolca vermiş oldu. <br/><br/>Sanki birileri, “sakin bir Türkiye” ihtimalini ortadan kaldırmak için çalışıyor. <br/><br/>Normal bir ülkede tutuklamalar olduğunda öyle hemen “neden şimdi” diye sorulmaz, kimse zamanlamadan kuşkulanmaz ama Baransu’yu tutuklatmaya çalışan savcıları içinde barındıran bir yargı sisteminin her kararı kuşku yaratıyor ve bunun siyasi nedenleri merak ediliyor. <br/><br/>Kürt politikacıları tutuklayan, gazetecileri mahkûm eden, hiçbir hukuki zemini olmayan “tutuklama taleplerini” mahkemeye gönderen bu ülkenin başkentinde, Başbakan Yardımcısı’nın evinin civarında yakalanan albayla binbaşı hakkındaki belirsizlik de sürüyor. <br/><br/>Genelkurmay, albayın ve binbaşının “bir başka subayı” gözetlediğini söyledi ama elinde bir adres kâğıdıyla “subay” gözetleyen “topçu” albay hikâyesi kimseye pek inandırıcı gözükmedi. <br/><br/>Arınç, ordunun açıklamasını “tevil yoluyla ikrar” olarak tanımladı. <br/><br/>Ordu, subaylarının orada bulunmasının “normal” olmadığını kabul ediyor ama bu “anormal” durumu başka bir gerekçeyle “tevil” ediyordu, kimseyi de inandıramıyordu. <br/><br/>Ordusuyla yargısına güvenilmeyen bir devlet. <br/><br/>“Güçlü ordu, güçlü devlet” sloganıyla kurulan devlet de ancak bu kadar “devlet” oluyor işte.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/9210.htm), [web.archive.org (arşiv bağlantısı)](http://web.archive.org/web/20091231161455/http://taraf.com.tr:80/makale/9210.htm)
