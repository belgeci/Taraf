# Büyük balık

*Ahmet Altan 24.04.2010*

<div class="yazi"><p>Ümraniye’deki bir evde yakalanan cephanelik, “Ergenekon” örgütünün ortaya çıkmasına neden olmuştu.</p>
<p>O cephaneliğin peşinden gidenler geniş bir ağa ulaşmışlardı.</p>
<p>Şimdi sanırım “Ümraniye cephaneliği” gibi “kritik bir ilmik” Danıştay baskınıyla ilgili olarak ele geçiriliyor.</p>
<p>O cinayetin arkasında çok büyük bir örgüt olduğu anlaşılıyor.</p>
<p>İşin üstüne gittikçe, “cinayetin” çevresindeki kuşkulu ağ da genişliyor.</p>
<p>Ordu Yardımlaşma Kurumu OYAK’a ait bir güvenlik kuruluşunun Danıştay’ın “kameralarındaki” cinayetle ilgili kayıtları sildiğinin kanıtlanması birdenbire bu “cinayetin” tahminlerimizden daha da “derin bir operasyon” olduğunu yüzümüze çarptı.</p>
<p>İpin ucunu çektikçe “olta ağırlaşıyor” ve balığın büyüklüğü hissediliyor.</p>
<p>Bir kere işin içinde OYAK olduğu anlaşıldı.</p>
<p>OYAK’ın “kamera kayıtlarını silen” personeli ise ortada yok.</p>
<p>Kimse onların nerede olduğunu söylemiyor.</p>
<p>OYAK’a ait güvenlik kuruluşunun başındaki eski MİT görevlisi emekli albay da sırra kadem bastı.</p>
<p>Ama “kararan” tek kamera Danıştay’daki değil.</p>
<p>Danıştay’ı gören Sıhhiye’deki “Orduevi’nin kameraları” da karardı.</p>
<p>O kamera kayıtları istenmiş ama Orduevi’nin kayıtları gönderildiğinde bu kayıtlar “açılamamış” bir türlü.</p>
<p>Bunu yazılı olarak Genelkurmay’a sormuşlar, onlar da yazılı bir cevap vermiş.</p>
<p>Cevap pek anlaşılabilir gibi değil ama “sezebildiğim” kadarıyla “bizdeki kayıtlar artık yok” diyorlar.</p>
<p>Danıştay cinayetiyle ilgili “ordunun kayıtları” da kaybolmuş anlayacağınız.</p>
<p>Eldeki “açılamayan Orduevi kaydı” neden TÜBİTAK’a gönderilmemiş, o anlaşılamıyor.</p>
<p>Zaten bu cinayetin yargılama aşamasında yaşanan ve anlaşılması imkânsız birçok tuhaflık var.</p>
<p>Bütün o mahkeme safhalarının bir daha gözden geçirilmesi gerekiyor.</p>
<p>Mahkeme, Danıştay’ın kameralarının “bozuk” olmasını hiç sorgulamamış.</p>
<p>Orduevi’nin kayıtlarının “açılamamasını” da sorun etmemiş.</p>
<p>Danıştay’daki cinayetin katil zanlısının “arkasında” kimin olduğunu ortaya çıkarmak için kılını bile kıpırdatmamış.</p>
<p>Tam aksine, neredeyse aceleyle bunun “örgütsüz bir cinayet” olduğunu karara bağlamaya uğraşmış.</p>
<p>Dava, İstanbul’daki Ergenekon Mahkemesi’ne geldikten sonra işin seyri değişti, kameralardaki kayıtların silindiği resmî raporla belirlendi.</p>
<p>Ankara’daki mahkeme neden bunu yapmadı?</p>
<p>Sadece bu mu...</p>
<p>Bu cinayetin bir görgü tanığı var, bu tanık, katilin keşfe geldiği gün yanında iki kişi daha olduğunu söylüyor ve katili teşhis ediyor.</p>
<p>Ama bir şey daha söylüyor:</p>
<p>“Beni Emniyet’te susturmaya çalıştılar” diyor.</p>
<p>Böylece karşımıza işin bir de “polis” bacağı çıkıyor.</p>
<p>Emniyet’teki bu cinayeti soruşturan polisler neden “tanığı” susturmaya çalıştılar?</p>
<p>O polisler kimlerdi?</p>
<p>O polisler hakkında bir soruşturma açıldı mı?</p>
<p>Tanık, kendisinin Emniyet’te “susturulmak istendiğini” mahkemede söylediği halde neden mahkeme bu açıklamayı kaale almadı?</p>
<p>Ordu, kendine ait bir kuruluştaki elemanların “kameralardaki kayıtları silmesiyle” ilgilenmiyor, kendine ait Orduevi’nin kameralarının görüntülerini arşivlerinden siliyor.</p>
<p>Polis, tanığa “susması” için baskı yapıyor.</p>
<p>Mahkeme bunlara hiç aldırmadan, cinayetin Ergenekon bağlantısını soruşturmadan dosyayı kapatmaya uğraşıyor.</p>
<p>O zamanki cumhurbaşkanı aceleyle bir açıklama yapıp bu cinayetin “laik cumhuriyete karşı yapılmış bir saldırı” olduğunu iddia ediyor.</p>
<p>Gazeteler ortaklaşa manşetlerle cinayeti “şeriatçıların” üstüne yıkmaya çabalıyor.</p>
<p>Danıştay cinayetinin faili eğer olay yerinde yakalanmasaydı bütün Türkiye karmakarışık olacaktı.</p>
<p>Bu çok planlı, organize bir saldırı.</p>
<p>Ve, arkasında büyük bir güç var görülebildiği kadarıyla.</p>
<p>Şimdi İstanbul’daki Ergenekon Mahkemesi bu saldırının üstüne gittikçe daha çok belge ve bilgi ortaya çıkacak.</p>
<p>Ergenekon’un daha derinlerine inilecek.</p>
<p>O derinliklerde belli ki “büyük balıklar” bekliyor.</p>
<p>Keskin dişli, zehirli balıklar.</p>
<p>Yakalanmaya yaklaştıkça daha da canavarlaşacaklar herhalde.</p>
<p>Kendimizi sakınarak ama kararlı bir şekilde ipin ucunu çekmeliyiz.</p>
<p>Bütün bu zehirli balıkları yakalayıp, tarihimizde belki de ilk kez temiz sularda yüzeceğiz.</p>
<p><b>ahmetaltan111@gmail.com</b></p></div>
