# Umut

*Ahmet Altan 14.12.2012*

<div class="yazi"><p>Rusya’dan ve NATO’dan gelen açıklamalar Esed’in gidici olduğunu gösteriyor.</p>
<p>Eğer son anda radikal bir değişiklik olmazsa Suriye’nin diktatörü yolun sonuna geldi.</p>
<p>Bir taht daha devriliyor.</p>
<p>Ortadoğu sarsılıp duruyor.</p>
<p>Arap Baharı’ndan güçlenerek çıkan <b>“dinci”</b> siyasetçiler, Mısır’da olduğu gibi devrimi birlikte yaptıkları demokrat güçleri bir kenara itip, demokrasi dışı yollardan tek başlarına <b>“firavunluk”</b> kurma peşine düşüyorlar.</p>
<p>Bu kurnazlıklar yeni çatışmalar anlamına geliyor.</p>
<p>Geçmiş dönemin artıklarıyla <b>“demokrasi silahını”</b> kuşanıp da dövüşselerdi her şey herhalde daha başka türlü olurdu ama Ortadoğu’da bireysel ihtiraslar aklın önüne geçiyor.</p>
<p>Suriye’de de benzeri <b>“artçı”</b> sarsıntıların olması çok şaşırtmayacak kimseyi.</p>
<p>Belli ki Ortadoğu’nun demokrasiye alışkın olmayan ülkelerinde <b>“vesayet”</b> rejimlerini yıkıp hemen demokrasiye geçilmiyor.</p>
<p>Biz kendi ülkemizde de yaşıyoruz aynı örnekleri.</p>
<p>Bunun için diktatörleri, vesayet rejimlerini yıkmaktan vazgeçmek gerekmiyor ama mücadelenin orada bitmeyeceğini göze almak gerekiyor.</p>
<p>Ortadoğu ülkeleri için demokrasi mücadeleleri <b>“uzun ve zor”</b> mücadeleler.</p>
<p><b><br/>“Kısa ve kolay”</b> kavgalar isteyenler çabuk şaşırırlar.</p>
<p><b><br/>“Demokrasi gelmedi ki, vesayeti keşke yıkmasaydık”</b> demeye başlarlar.</p>
<p>Demokrasi istiyorsan vesayeti, diktatörlüğü yıkacaksın, arkasından gelen firavunlarla da dövüşeceksin.</p>
<p>Arkasından başka bir kötülük gelecek diye varolan kötülüğe razı olmayacaksın.</p>
<p>Razı olursan hiç kımıldayamaz, hep aynı noktada, hep aynı kötülüklerin çilesini çekerek yaşarsın.</p>
<p>Dövüşürsen, birini yıkar ardından gelenle mücadele edersin, sen bayrağı düşürürsen senin arkandan gelen alıp devam eder.</p>
<p>Unutmayın ki bu kavgada <b>“her yeni firavun”</b>un iktidar süresi bir öncekinden daha kısa olacaktır.</p>
<p>Kaya yerinden oynadıktan sonra kimse bir daha oraya yeni bir kaya koyup suyun yolunu tıkayamaz çünkü.</p>
<p>Her yeni firavun kendi dalkavuklarını, kendi alçaklarını yaratacaktır, onlara da aldırmayacaksın.</p>
<p>Suriye de yaşayacak bunları.</p>
<p>Esed’den sonra kavga nasıl şekillenecek bilmiyoruz ama Suriye’de yeni güçler çıkacak ortaya.</p>
<p>Bu güçlerden biri de Kürtler olacak.</p>
<p>Suriye’nin Kürtleri hem Barzani’nin hem de PKK’nın desteğine sahip.</p>
<p>Zaten, Kürtlerin daha önce görülmemiş biçimde güçlü bir <b>“Kürtlük”</b> bilinciyle hareket ettikleri, dört ülkeye yayılmış Kürtlerin birbirleriyle iletişim içinde oldukları bir dönemi yaşıyoruz.</p>
<p>Türkiye bu yeni duruma ayak uydurmakta zorlanıyor.</p>
<p>Ve çok çelişkili politikalar izliyor.</p>
<p>Suriye’deki Kürtlerin güçlenmesine karşı çıkıyor, kendi Kürtlerinin anadiline saygı göstermiyor ama Irak Kürtleriyle çok yakın dostluk kuruyor.</p>
<p>Bugün Iraklı Kürtlerle Bağdat rejimi savaşa girse Türkiye açıkça Barzani’yi destekleyecek, bölgedeki tek müttefiki Irak Kürtleri çünkü.</p>
<p>Bir zamanlar <b>“en büyük düşman”</b> olarak gördüğü Barzani’nin <b>“tek müttefik”</b> hâline gelmesi de bu devletin öngörüsüzlüğünün en büyük kanıtlarından biri olarak duruyor karşımızda.</p>
<p>Şimdi Irak’ta <b>“fiili”</b> bir Kürt devleti varken, Suriye’de Kürtler sahneye yeni bir güç olarak çıkarken, Türkiye’nin Kürtlerinin <b>“idam”</b> laflarına, <b>“Kürt milletvekillerini Meclis’ten atarız”</b> tehditlerine, anadilde eğitimin kabul edilmemesine rıza göstermeleri mümkün mü?</p>
<p>Değil.</p>
<p>Bu, AKP’nin Kürt milletvekillerinin, <b>“BDP’lilerin dokunulmazlıkları”</b> konusunda isyan edip yönetimi geriletmesinden belli.</p>
<p>Türkiye’nin <b>“hem doğudan hem batıdan oy alan”</b> tek partisi olan AKP bugün Diyarbakır’da bir il başkanı bulamaz hâle geldiyse, bu, AKP’nin değişen yönetim anlayışı kadar Kürtlerin meselelere daha farklı bakmasıyla da ilgili.</p>
<p>Bu noktada herkes için yeni bir <b>“ümidi”</b> AKP’nin Kürt milletvekilleri yaratıyor.</p>
<p>Durumun ciddiyetini nihayet kavramış gibi gözüken Başbakan Erdoğan, BDP’lilerin dokunulmazlıkları konusunda geçenlerde milletvekilleriyle AKP merkezinde toplanıp konuştuktan sonra dün yine AKP’li Kürt milletvekilleriyle biraraya geldi, onları dinledi. </p>
<p>Kararlı bir tavır, gerçekçi bir itiraz sonuç alabiliyor, bunu şimdi AKP’liler de görüyor.</p>
<p>AKP’li Kürtlerin kararlılığı, bu kararlılığı geriletemeyeceğini anlayan Başbakan’ın da onları dinlemesi belki yeni bir çözüm kapısı açacak.</p>
<p>Kürt siyasetçilerin sağlam duruşu, belki de sadece Türkiye’yi değil AKP ile Erdoğan’ı da rahatlatacak bir çözüm yaratacak.</p>
<p>Bir ümit kıvılcımı bu.</p>
<p>Bu karanlıkta bir kıvılcım bile çok değerli.</p>
<p>Her ateşin bir kıvılcımla başladığını düşünürsek, biraz ümitlenmeyi kendimize çok görmeyiz.  </p><b>
<p><br/>ahmetaltan111@gmail.com</p>
<p></p></b> 
</div>

Kaynak: [taraf.com.tr](http://www.taraf.com.tr/ahmet-altan/makale-umut-4.htm), [web.archive.org (arşiv bağlantısı)](http://web.archive.org/web/20131107151857/http://www.taraf.com.tr/ahmet-altan/makale-umut-4.htm)
