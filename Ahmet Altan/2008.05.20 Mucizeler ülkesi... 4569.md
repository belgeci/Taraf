# Mucizeler ülkesi...

*Ahmet Altan 20.05.2008*

<div class="taraf_structure_2col_1zq">
<div class="margen_n">



 <p>Tuhaf bir ülke burası.<br/>
Bir uçurumun kıyısına kadar hızla koşup son anda birden durabiliyor.<br/>
Yaşayanların ve seyredenlerin yüreğini ağzına getiren bir “bela severliği” var sanki.<br/>
Her şey yolunda giderken AKP’nin çıkardığı “türban yasası” ve arkasından Yargıtay Başsavcısı’nın AKP’ye açtığı “kapatma davasıyla” uçuruma doğru koşmaya başlamıştık.<br/>
Kaos, kabarmış bulutlar gibi ülkenin üstüne kapanmaya hazırlanıyordu.<br/>
Darbe söylentileri bile vardı.<br/>
Sonra birden dün Anayasa Mahkemesi Raportörü hazırladığı raporu Anayasa Mahkemesi’ne verdi.<br/>
“Türban yasasının iptal edilemeyeceğini” söyledi.<br/>
İyi hazırlanmış, hukuki ve mantıki gerekçeleri kuvvetli bir rapor bu.<br/>
Mahkemenin “parlamentonun” yerini alamayacağını vurguluyor.<br/>
Son zamanlarda hem yasamanın, hem yürütmenin üstünde kendine bir yer arayan yargıya, yeniden eski yerine dönmesi gerektiğini hatırlatıyor.<br/>
Türkiye’nin son zamanlarda çarpılan dengelerinin çoğunu yerli yerine oturtuyor.<br/>
Anayasa Mahkemesi bu raporu benimsemeyebilir elbette.<br/>
Ama artık bu rapor var hayatımızda.<br/>
Yasanın neden iptal edilemeyeceğini ayrıntılarıyla açıklıyor.<br/>
Buna karşı çıkmak o kadar da kolay değil.<br/>
Üstelik, bu rapor “türban yasasının” iptal edilemeyeceğini söylerken aynı zamanda AKP’ye açılan kapatma davasını da bir şekilde etkileyecek.<br/>
İktidar partisinin kapatılması zorlaşacak.<br/>
Çünkü rapor, “laiklikle türban” arasında kurulan o zorlama bağları da kopartıyor.<br/>
Türkiye’nin normalleşme yolunda attığı en önemli adımlardan biri olacak sanırım bu rapor.<br/>
Mesleğini ciddiye alan tek bir adam, bazen bütün bir kaderi değiştirme kudretine sahip olabiliyor.<br/>
Bundan sonra ne olacak?<br/>
Bir kere bütün ülke “Anayasa Mahkemesi parlamentonun yerini alamaz” diyen bir belgenin söylediklerini tartışacak.<br/>
Yargıyla yasamanın ilişkileri netleşecek.<br/>
Anayasa Mahkemesi’nin bu rapor doğrultusunda karar vermesi ise bu ülkenin en büyük sorunlarından biri olan türban düğümünü çözecek.<br/>
Darbe “nedeni” olarak kullanılan mazeretlerin en önemlisi kadük olacak.<br/>
Semboller fetişizminden, bu garip ilkellikten uzaklaşacağız.<br/>
Siyasi iklim gevşeyecek.<br/>
AKP’yi kapatma davasının seyri de herhalde değişecek.<br/>
Demokrasi dışına doğru atılan adımlar durdurulacak.<br/>
Yeniden demokrasi mecrasına döneceğiz.<br/>
Üniversitedeki birkaç bin kızın başına bağlayacağı örtünün şeriat getirmeyeceği gerçeği insanların içine sinecek.<br/>
Siyaset dışı güçler siyaset dışına çıkacak.<br/>
Siyasi hatalar siyaset alanının içinde halk tarafından cezalandırılacak.<br/>
Belki AKP yediği zılgıtın “demokrasi eksikliğinden” kaynaklandığını bu sefer daha iyi anlayıp iktidarının ilk günlerine dönecek, Avrupa’ya doğru hareketlenecek.<br/>
Hayatın gerçeklerini tartışabileceğiz.<br/>
İşsizlik, yükselen enflasyon, artan polis şiddeti, petrol fiyatlarındaki tırmanış gündemde hak ettikleri yerleri alacaklar.<br/>
Bu ülkenin yapay sorunları bütün insanların sırtına öyle karanlık kâbuslar gibi basmayacak.<br/>
Bu ülkede iyimser olunabileceğini de keşfedeceğiz.<br/>
Bütün bunlar olmayabilir de...<br/>
Mahkeme raporu reddeder, AKP kapatılır.<br/>
Ama bundan sonra bunların etkisi, rapordan önce olabileceği kadar büyük olmaz.<br/>
İnsanlar hukukun meselelere başka türlü bakabileceğini de sürekli hatırlatırlar yargıya.<br/>
Olaylar nasıl gelişirse gelişsin, bugün olduğundan daha iyi olacak.<br/>
İyimser senaryoyla, süratle normalleşip huzura kavuşacağız.<br/>
Kötümser senaryoyla, dertler sürecek ama eski ağırlıklarını yitirecek.<br/>
Doç. Dr. Osman Can, öyle bir rapor yazdı ki bütün geleceğe olumlu bir biçimde dokundu.<br/>
Uçuruma doğru koşan bir toplumu durdurdu...<br/>
Ya da en azından yavaşlattı, bir düşünme ve durma payı tanıdı.<br/>
Burası tuhaf bir ülke.<br/>
Mucizeler ülkesi burası.<br/>
Hep uçuruma doğru koşar...<br/>
Ama hep bir mucizeyle durmayı beceririz.<br/>
Bir kez daha uçurumun kenarında durduk.<br/>
Belki, “uçuruma koşmanın” akıllı bir iş olmadığını da bu sayede fark ederiz.<br/>
Bu da ayrı bir mucize olur işte.<br/>
<br/>
17.05.2008</p>

<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/562.htm), [web.archive.org (arşiv bağlantısı)](http://web.archive.org/web/20090210095610/http://taraf.com.tr:80/makale/562.htm)
