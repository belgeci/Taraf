# Pek tuhaf...

*Ahmet Altan 17.06.2009*

<div class="taraf_structure_2col_1zq">
<div class="margen_n">



 <p>Ertuğrul Özkök, iyi gazetecilik yapmış. <br/><br/>Genelkurmay Başkanı Orgeneral İlker Başbuğ ile görüşmüş. <br/><br/>Orgeneral demiş ki “Emri ben vermedim.” <br/><br/>Devam etmiş: <br/><br/>“Belgenin altında imzası olan albay da o belgeyi yazmadığını söyledi. Bilgisayar kayıtlarında da o belgeyle ilgili bir ize rastlamadık.” <br/><br/>Net bir konuşma bu. <br/><br/>Ve, şöyle devam etmesi gerekiyor. <br/><br/>“Bu nedenle o belge sahtedir.” <br/><br/>Ama bütün bunlara rağmen Genelkurmay “belge sahtedir” diyemiyor. <br/><br/>Anlaşılıyor ki belgenin altında imzası bulunan kurmay albayın sözüne güvenemiyorlar. <br/><br/>“Albay reddetti” deyip, bu cümleyi “belge sahtedir” diye tamamlamadıkları için o albaya güvenmediklerini resmen herkese açıklamış oluyorlar. <br/><br/>Şimdi, bir orgeneralin bir kurmay albayın sözüne güvenememesi tek başına vahim bir durumdur bence. <br/><br/>Bir kurmay albaya güvenilmemesi için çok önemli nedenler olması gerekir. <br/><br/>O nedenleri açıklamıyorlar. <br/><br/>Şeffaflık o noktada bitiyor. <br/><br/>Orada bir karanlığa giriyor konu. <br/><br/>Genelkurmay Başkanı, Başbakan’ı da ziyaret ediyor. <br/><br/>Bir saatten fazla konuşuyorlar. <br/><br/>Başbakan çıkıp “belge sahte” demiyor. <br/><br/>“Mahkemeye başvuracağız” diyor. <br/><br/>Anlaşılan o da belgenin “gerçek” olabileceğini düşünüyor. <br/><br/>Üstelik de bu düşüncesi Genelkurmay Başkanı ile konuştuktan sonra değişmiyor. <br/><br/>Ama daha tuhaf bir durum var. <br/><br/>Eğer bir ordunun içinde, “darbe” belgeleri hazırlayan birileri varsa hükümet “mahkemeye” gitmez, o “birilerini” görevden alır. <br/><br/>En azından soruşturma bitene kadar “görevden” el çektirir. <br/><br/>Hükümet bunları yapmıyor. <br/><br/>“Beni halk seçti, kimse benden üstün değil” diyerek dik duruyor ama yapması gerekeni yapamıyor. <br/><br/>Neden yapamıyor? <br/><br/>Bu tutukluk garip değil mi? <br/><br/>Çok ciddi bir suçun kuşkusunu üstünde taşıyan bir albay var, ne o albayın sözüne güveniyorlar, ne o albayı görevden alabiliyorlar. <br/><br/>Sanki ordunun içinde o albayın dokunulmazlığını sağlayan bir güç bulunuyor. <br/><br/>Eğer o belgeyi o albay yazdıysa, o albayın arkasında bir “cunta” olduğunu kabul etmemiz gerekecek. <br/><br/>Mehmet Baransu ile konuşan emekli orgeneral, “O albaya emir verdiler” demişti. <br/><br/>Kim emir verdi o albaya? <br/><br/>Belge gerçek çıkarsa, “emir veren” de ortaya çıkarılacak mı? <br/><br/>Yoksa albayı yakalayıp “üstlerini” bırakacaklar mı? <br/><br/>Bize gelen haberlere göre polis kendinden ve elindeki belgeden çok emin. <br/><br/>O belgeyi Ergenekon sanığının bürosunda bir “metin” halinde bulmuşlar, o metin bir “kopya” değilmiş, üstünde orijinal imza varmış. <br/><br/>Metnin bulunma anı da videoya kaydedilmiş. <br/><br/>Zaten polisler kendilerinden o kadar emin olmasalar çoktan kaçmış olmaları gerekirdi, çünkü o belgenin sahte çıkması halinde onu bulduklarını söyleyen polisler bir daha gün yüzü göremezler bu ülkede. <br/><br/>Bütün bu gerçekleri yan yana koyduğumuzda ortaya bir resim çıkıyor. <br/><br/>O resme bakan başka biri belki başka bir sonuca varır ama benim vardığım sonuç şu: <br/><br/>O belgenin yayımlanmasıyla birlikte ordu içindeki bir cuntanın varlığı kesin bir şekilde ortaya çıktı. <br/><br/>Ama Genelkurmay da hükümet de bu cunta hakkında ne yapacağını bilemiyor. <br/><br/>Onun için vakit kazanmaya çalışıyorlar. <br/><br/>Bütün tuhaf açıklamaların nedeni de “vakit kazanma” arzusu. <br/><br/>Bugün Ergenekon savcısı, o kurmay albayı sorguya çekecek. <br/><br/>Belki de “sivil bir savcının” sonuca gitmesini istiyorlar. <br/><br/>Cuntayı belki de sivil savcıya yakalatacaklar. <br/><br/>Bu konularda elimizde net bilgiler yok, bunlar sadece tahminlerim. <br/><br/>Bu tahminlerimi güçlendiren ise, Genelkurmay’ın bu belgeyi “bizden” öğrenmiş olması, devletin kayıtlarına geçmiş böyle bir belgeden nasıl haberdar olmaz Genelkurmay? <br/><br/>Belge sahte de olsa, gerçek de olsa, askerî istihbaratın bunu rapor etmesi gerekirdi. <br/><br/>Belli ki etmemiş. <br/><br/>Bütün bu olaylardan devletin yapısını etkileyecek ciddi sonuçlar çıkacak, artık bu kaçınılmaz. <br/><br/>Devletin içinden birileri bunun hesabını verecek. <br/><br/>Ordunun komuta heyeti de şu çok haklı soruyla karşı karşıya gelecek, “neden üstünüze vazife olmayan işlerle o kadar çok uğraşıyor da asıl işinize gereken mesaiyi harcamıyorsunuz, ordunun bu kadar dağınık bir hale gelmesine izin veriyorsunuz?” <br/><br/>Gerçek bir ordu, kendisini bu kadar yakından ilgilendiren bir konuyu bir gazeteden mi öğrenir? <br/><br/>Ya <i>Taraf</i> olmasaydı? <br/><br/>Cunta sizi tutuklamaya geldiğinde mi öğrenecektiniz olup biteni?</p>
<br/>
<br/>
<br/>



<br/>


<div id="taraf_not">
</div>

</div>


</div>
