# Sorun

*Ahmet Altan 20.08.2010*

<div class="yazi"><p>Aslında bugün bizim gazetenin birinci sayfası “sorunun” ne olduğunu gösteriyor bence.</p>
<p>En tepeye bakın.</p>
<p>Faili meçhul cinayetlere kurban gidenlerin kederli hikâyeleri var orada.</p>
<p>Kim öldürdü o binlerce insanı?</p>
<p>Devlet.</p>
<p>Emekli bir korgeneral, o ölümlerin emirlerinin “devlet zirvelerinden verildiğini” açıkça söyledi televizyonda.</p>
<p>Onun altında ne var?</p>
<p>Hantepe’deki kanlı skandal.</p>
<p>Devletin ordusu, baskın ihbarını almasına ve baskını “naklen” izlemesine rağmen kendi askerlerini ölüme terk etmiş.</p>
<p>Onlara yardıma gitmemiş.</p>
<p>Dahası, baskın ihtimali apaçık ortadayken “mevzileri boşaltıp” yolu açmış.</p>
<p>Niye yapmış bunu?</p>
<p>Büyük bir ihtimalle “savaşın ve öfkenin” hiç bitmeden hatta artarak sürmesini sağlamak için.</p>
<p>Manşette hangi haber yer alıyor?</p>
<p>Yedi yaşındaki Hasan’ı “terorist” diye kovalayan “devletin” polislerinin, küçük çocuğun babasını alnından vurması.</p>
<p>Pervasızca çekip vurmuşlar adamı.</p>
<p>Üstelik vuran polisin kimliği de teşhis edilmiş.</p>
<p>Onun altında ne var?</p>
<p>“Devletin” polisinin, jandarmasının, istihbarat birimlerinin bilgisi dahilinde öldürülen Hrant Dink’e bir de ölümünden sonra Dışişleri Bakanlığı tarafından hakaret edilmesi.</p>
<p>Devletin Dışişleri Bakanlığı, “kurbanı” NAZİ’lere benzeten bir savunma hazırlamış.</p>
<p>Dışişleri Bakanı, “ben burada değildim” diye sorumluluktan kaçmaya uğraşıyor.</p>
<p>Bakan “burada” olmadığında Dışişleri canının istediğini yapabiliyor demek.</p>
<p>O savunmayı kim yazdı?</p>
<p>O savunmayı yazan hakkında ne işlem yapıldı?</p>
<p>Dahası, “ölümünü engellemediğiniz” Hrant Dink davasında ne demeye bir de kurbanı aşağılayarak savunma yaptınız da davadan çekilmeyi düşünmediniz?</p>
<p>Onun altında, “devletin” HSYK’sının Ergenekon ve faili meçhul soruşturmalarının savcılarını değiştirmek için çırpınması yer alıyor.</p>
<p>Baştan aşağı acılarla, ölümlerle, rezaletlerle, skandallarla dolu bir haberler toplamı.</p>
<p>Bütün bu skandalların altındaki imza ise hep aynı.</p>
<p>Devlet.</p>
<p>İnsanları faili meçhule kurban eden, savaşı uzatabilmek için askerlerini ölüme terk eden, yedi yaşındaki çocukları terörist diye kovalayıp babasını vuran, Hrant Dink’i “NAZİ”lere benzeten hep aynı devlet.</p>
<p>Devlet, “teorik” olarak sorunları çözmek için vardır.</p>
<p>“Pratik” olarak ise bizim ülkemizde “sorunları” yaratmak ve sürdürmek için var.</p>
<p>Bugün Türkiye bir savaşla çalkalanan, acılar çeken, insanları öldürülen bir ülke.</p>
<p>Hepsinde de devletin parmak izi.</p>
<p>“Kaos” bitmesin diye uğraşan bir devlet olur mu?</p>
<p>Hatay Dörtyol’da yaşanan felaketin altından da “kontrgerilla” çıkmıştı.</p>
<p>Devletin içindeki bir “güç” ülkede “iç savaşı” kışkırtmaya çalışıyordu.</p>
<p>Bana sorarsanız, Türkiye’de sorunun kaynağı belli.</p>
<p>Bu ülke, her şeyden önce devletini düzeltmek zorunda.</p>
<p>Askerini, polisini, jandarmasını, istihbaratını, yüksek yargısını bir düzene sokmak zorunda.</p>
<p>Yeni bir anayasa hazırlayıp yeni bir devlet tarif etmek, yeni kadrolar oluşturmak zorunda.</p>
<p>Çağdaş bir ülkede “halk” iktidardadır, bizim ülkemizde “devlet” iktidarda.</p>
<p>Ve, iktidarda kalabilmek, halkı “kul tayfası” halinde tutabilmek için cinayete de, katliama da, faili meçhule de, savaşa da razı.</p>
<p>Bu ülkede yaşanan tartışmaların odak noktası “devlettir”.</p>
<p>İnsanların fikirlerini, meşreplerini, “taraflarını” belirleyecek olan da “devletin” bu yapısı hakkındaki tercihleridir, bu zorba, baskıcı, kanlı olaylara görevlilerinin karıştığı devlet yapısını sürdürmek istiyor musunuz, istemiyor musunuz?</p>
<p>Soru bu kadar basit.</p>
<p>Değişmesini isteyenler, açık, net ve kısa bir cevap verirler.</p>
<p>Değişmesini istemeyenlerin ise “ama”larla dolu uzun açıklamaları vardır.</p>
<p>Şöyle dikkatle bir dinleyin, kimin bu kanlı yapıdan yana olduğunu rahatlıkla anlarsınız.</p>
<p>ahmetaltan111@gmail.com</p></div>

Kaynak: [taraf.com.tr](http://www.taraf.com.tr:80/ahmet-altan/makale-sorun.htm), [web.archive.org (arşiv bağlantısı)](http://web.archive.org/web/20100821093030/http://www.taraf.com.tr:80/ahmet-altan/makale-sorun.htm)
