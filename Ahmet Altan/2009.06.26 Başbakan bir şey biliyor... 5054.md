# Başbakan bir şey biliyor...

*Ahmet Altan 26.06.2009*

<div class="taraf_structure_2col_1zq">
<div class="margen_n">



 <p>Çocukluğumdan beri bu lafları duyarım ben. <br/><br/>“Bilmem ne paşa göreve gelince bilmem ne olacakmış ama öbür paşa göreve gelirse bambaşka bilmem ne olacakmış.” <br/><br/>Paşalar üzerinden gelecek belirlemeye çalışır insanlar burada. <br/><br/>Paşa “iyi” olursa her şey iyi olacakmış gibi. <br/><br/>Şimdi de aynı konuşmaları ve yazıları Genelkurmay Başkanı Orgeneral Başbuğ’la ilgili duyup okuyorum. <br/><br/>Orgeneral Başbuğ “demokratmış” ve “hükümetle uyum içinde çalışıyormuş”, eğer başka paşa gelirse uyum bozulurmuş, demokrasi zedelenirmiş, onun için Başbuğ’u yıpratmamak gerekirmiş. <br/><br/>Böyle lafları duyunca gençlerin beni çok güldüren o tuhaf laflarından birini hatırlıyorum. <br/><br/>“Haklısın koçum da mevzu bu değil.” <br/><br/>Bu ülke için önemli olan, “en iyi paşayı” bulmak değil... <br/><br/>Bu ülke için önemli olan, “en kötü paşanın” bile hukukun sınırları içinde kalmak zorunda olduğu bir sistem kurmak. <br/><br/>Paşaların niyetlerine ve kimliklerine göre gelecek falı açmamak. <br/><br/>Bizim yayınladığımız belgeyle başlayan tartışmanın “mevzuu” da Başbuğ değil zaten, mevzu bu ülkede hâlâ birilerinin “darbeyi aklından geçirebilir” olması. <br/><br/>Biz bu anlayışı sistemin dışına atmak zorundayız. <br/><br/>Kimse darbeyi ya da sivil otoriteye itaatsizliği aklından geçirememeli. <br/><br/>Mafyayla ilişkisi olduğu saptanan albayı generalliğe terfi ettirememeli. <br/><br/>Başbakana “pezevenk” diyen generale bir rütbe daha verememeli. <br/><br/>Muhtıralar yazılamamalı. <br/><br/>Ülkenin geleceğine kast eden “provokatörler” generaller tarafından “iyi çocuklar” ilan edilip yargıdan kaçırılamamalı. <br/><br/>İki başlı yargıyı topluma zorla kabul ettirememeli. <br/><br/>Subaylar, insanları enselerinden vurup öldürdükten sonra madalya alamamalı. <br/><br/>Önemli olan bu. <br/><br/>Önemli olan orduyu siyasetin dışına çıkartıp, hukukun içine sokmak. <br/><br/>Bugün ise ordu siyasetin içinde ve hukukun dışında. <br/><br/>Değişmesi gereken bu işte. <br/><br/>Ortaya çıkan belge, bu yolda toplumun dev bir adım atmasını sağladı. <br/><br/>Ordunun zirvesi “bu andıçı biz yazdırmadık” derken böyle andıçlar hazırlamanın “suç “olduğunu da kabul etti. <br/><br/>Halbuki geçmişte bu andıçlar “doğal” kabul ediliyordu. <br/><br/>Yakalanan onca andıçtan hiç birinin yazarı yargılanmadı, mahkûm olmadı. <br/><br/>Şimdi Türkiye değişiyor. <br/><br/>Medyanın önemli bir bölümü hâlâ bu değişimin farkında değil. <br/><br/>Onlar eski alışkanlıklarını sürdürüyorlar. <br/><br/>Onlara göre, Genelkurmay “böyle bir şey yok” diye “kükrediğinde” konu kapanmış oluyor. <br/><br/>Genelkurmay’ın söylediği doğrudur ve kimse bunu tartışamaz onlara göre. <br/><br/>Ama bu ülke daha önce söylenmiş yalanları unutmadı. <br/><br/>“JİTEM yok” diyen bu orduydu, insanlara iftira attıran andıçları bu ülkenin Genelkurmay İkinci Başkanları bizzat yazdı. <br/><br/>Artık bu ülkede tartışmalar Genelkurmay’ın “kesin” demesiyle kesilmiyor. <br/><br/>Genelkurmay sözcülüğünü gazetecilik sananlar da yakında bu gerçeği öğrenecekler. <br/><br/>Gördüğünüz gibi bu son tartışma da Genelkurmay Askerî Savcılığı’nın “böyle bir belge hazırlanmamıştır” açıklamasına, bazı gazetelerin bu açıklamayı kesin bir gerçekmiş gibi “manşetlerine” çekmelerine rağmen bitmiyor. <br/><br/>Dün Başbakan Erdoğan, bu konuyla ilgili yaptığı konuşmada, sanki Askerî Savcılığın bir açıklaması yokmuş gibi davranmayı tercih etti. <br/><br/>“Ordunun içinde araştırmaların sürdürülmesini” istedi. <br/><br/>Bu araştırmayı sürdürmesi gerektiğini Genelkurmay Başkanı’nın “bildiğini” söyledi. <br/><br/>Belli ki, Başbakan aldığı bilgiler sonucunda “ordunun içinde böyle andıçlar hazırlayan bir grubun bulunduğuna” ikna olmuş. <br/><br/>Öyle bir “cunta” olduğunu ima ediyor konuşmasında. <br/><br/>“Ordunun içine” bakılmasını istiyor. <br/><br/>Bu belge tartışması ne Askerî Savcılığın açıklamalarıyla, ne Genelkurmay Gazetecileri’nin alkışlarıyla biter. <br/><br/>Ortada bir belge var. <br/><br/>Hükümeti hedef alan bir darbe girişimini ortaya koyan bir belge bu. <br/><br/>“Elde sadece fotokopi var” diyerek meseleye sırtımızı dönemeyiz. <br/><br/>Bunun bir de “aslı” var çünkü ve o “aslını” birisi yazdı. <br/><br/>O kim? <br/><br/>Kim yazdı bu andıçı? <br/><br/>Bu ülke, bunu bulmak zorunda. <br/><br/>Hem devletin kayıtlarına bu belgeyi koyup hem de bu belge yokmuş gibi davranamazsınız. <br/><br/>Bir kısmı “ordunun andıç yazma özgürlüğünü” koruyabilmek, bir kısmı “daha kötü bir paşaya” karşı Başbuğ’u yıpratmamak için bu belgeyi unutmasını öğütlüyor bu halka. <br/><br/>Ama unutturamazlar. <br/><br/>Bu sistemin değişim noktalarından biri oldu bu andıçın bulunması, bu sistem değişmeden de unutulmaya terk edilmeyecek. <br/><br/>Bu ülke, “iyi bir paşa” değil “iyi bir ordu” istiyor artık. <br/><br/>Kötü orduda “iyi paşa” aramaktan bıktı usandı çünkü insanlar.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6244.htm), [web.archive.org (arşiv bağlantısı)](http://web.archive.org/web/20090629111733/http://www.taraf.com.tr:80/makale/6244.htm)
