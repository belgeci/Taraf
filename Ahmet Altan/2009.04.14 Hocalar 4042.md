# Hocalar

*Ahmet Altan 14.04.2009*

<div class="taraf_structure_2col_1zq">
<div class="margen_n">



 <p>Öyle bir ülkede yaşıyoruz ki ne yazacağına sabahleyin karar vermen mümkün değil. <br/><br/>Sen bir şeyi yazmayı düşünürken bambaşka şeyler oluveriyor. <br/><br/>Ben, “Yazıcıoğlu suikasta kurban gitti” iddiasının bizim tahminimizden daha ciddi olabileceğini yazacaktım. <br/><br/>Alperenler’in Ergenekon tarafından kullanılmasını engellemeye çalışan Yazıcıoğlu’nun bu nedenle öldürüldüğü dilden dile fısıltı halinde dolaşıyordu. <br/><br/>Bu tür söylentileri çok ciddiye almadığımdan pek aldırmamıştım. <br/><br/>Ama daha Yazıcıoğlu’nun “kırkı çıkmadan” Alperenler’in İstanbul başkanı bir televizyonu basıp Rasim Ozan Kütahyalı’ya saldırınca, doğrusu bu “ilk işaret mi” diye geçirdim aklımdan. <br/><br/>Özür dilemek ve “geçmiş olsun” demek için arayan BBP yöneticilerine de aynı şeyi söyledim. <br/><br/>Bu konuda tedbir almazlarsa, bu saldırganı Alperenler’in bünyesinde tutarak “saldırganlığı teşvik eden” bir görüntüyü benimserlerse, bundan sonra bu örgütün yapacağı bütün eylemlerden kendilerinin sorumlu olacağını anlattım. <br/><br/>Haşmet Babaoğlu da dün bu konuya değinip, “suikast” söylentisinin doğru olabileceğini bu son “eylemin” ortaya çıkardığını yazmıştı. <br/><br/>Yazıcıoğlu’nun koltuğunu devralanlar eğer “saldırganı” cezalandırmazlarsa, bu saldırıların önünü açarlarsa, sadece bu saldırılardan dolayı değil, Yazıcıoğlu’nun başına gelenler konusunda da “şaibe” altına girecekler. <br/><br/>Çünkü, eğer söylentiler doğruysa, Yazıcıoğlu bir suikasta uğradıysa, bu suikastı düzenleyenler, onun yerini alacak “yeni ekibin” saldırılara yol vereceğine de güveniyorlar demektir. <br/><br/>Sabahleyin bu konuyu yazmayı düşünüyordum. <br/><br/>Ama dediğim gibi “sabah düşündüğünü” akşamüzeri yazmak pek mümkün olmuyor bu ülkede. <br/><br/>Ben bunları yazmayı düşünürken büyük bir operasyon başladı Türkiye’de. <br/><br/>Ülkenin dört bir yanında rektörler, profesörler Ergenekon davasıyla ilgili olarak gözaltına alınmaya başladı. <br/><br/>Bu gözaltılar, “darbe hazırlıklarının” üniversitelere kadar girdiğine dair polisin elinde “belgeler” ya da “bilgiler” olduğunu gösteriyor. <br/><br/>Gözaltına alınanlardan üç tanesini özellikle çok iyi tanıyoruz. <br/><br/>Birincisi Profesör Mehmet Haberal. <br/><br/>Onun adı Bülent Ecevit’in hastalığı sırasında çok ön plana çıkmıştı. <br/><br/>Eski başbakan Haberal’ın yönettiği hastaneye yatırıldı ve az daha orada ölüyordu. <br/><br/>Bülent Ecevit, ancak eşi onu hastaneden “kurtardığında” iyileşti. <br/><br/>Bu, herhalde pek sık rastlanan bir durum değildir. <br/><br/>Hastanede kötüleyip, çıkınca iyileşen hastaya pek rastlanmaz. <br/><br/>Darbecilerin yakalanan “planlarında” Ecevit’i “tasfiye” etmek istediklerini gösteren belgeler de bulundu daha sonra. <br/><br/>Profesör Erol Manisalı’nın ise Ergenekon sanıklarından General Levent Ersöz’le yaptığı konuşma bizzat Ersöz tarafından videoya kaydedilmişti. <br/><br/>Bu video ele geçti. <br/><br/>Biz de o konuşmayı yayımladık. <br/><br/>Manisalı, darbecilere yol gösteriyordu. <br/><br/>Akıl veriyordu. <br/><br/>Kimlerle işbirliği yapılabileceğini isim isim sayıyordu. <br/><br/>Üçüncüsü ise Profesör Türkan Saylan. <br/><br/>Türkan Hanım’ı tanımam ama onun evini bastıklarını duyduğumda içim sıkıştı. <br/><br/>Eğer bir suçu varsa da kötü, yoksa da kötü. <br/><br/>Saylan, cüzzam konusunda büyük işler yapmış bir profesör. <br/><br/>Bu hastalıkla yıllarca mücadele etti. <br/><br/>Cumhuriyet mitinglerinin hazırlayıcılarındandı ama o mitinglerde “ne darbe, ne şeriat” diyen de oydu. <br/><br/>Hatta bu yüzden onu mitinglerde konuşturmaz olmuşlardı. <br/><br/>Profesör Saylan’ı gözaltına almadılar. <br/><br/>Buna sevindim. <br/><br/>İncelemek için bazı CD’lerine el koymuşlar. <br/><br/>Umarım, Ergenekon rezilliğine bulaşmamıştır. <br/><br/>Gözaltına alınanlar suçlu mu, değil mi bilemeyiz. <br/><br/>Ama bir ülkede bu kadar kalabalık bir “akademisyen” grubunun darbeyle ilişki kurduğundan “kuşkulanılması” bile çok korkunç. <br/><br/>Düşünsenize, bu insanlar bir yandan gençleri eğitiyorlar, bir yandan da bu hocaların darbecilerle ilişkileri olduğundan kuşkulanılıyor. <br/><br/>Bunlar ülkenin “aydın” zümresinden. <br/><br/>Sanırım asıl sorun, bu ülkede kendine aydın dediğimiz insanların çoğunluğunun bir ordu darbesini açık ya da gizli desteklemesi. <br/><br/>Türkiye Komünist Partisi’nin eski genel sekreteri Nabi Yağcı da Neşe Düzel’le yaptığı konuşmanın bugün yayımladığımız ikinci bölümünde, “solcuların darbeye hoşgörülü baktıklarını” söylüyor. <br/><br/>Aydınların, solcuların zihnen ya da fiilen “darbeci” olması bir toplumun başına gelebilecek en büyük felaketlerden biri. <br/><br/>Bir siyasi partiye muhalif olmayı “solculuk ve aydın olmak” sanan bir “aydın zümresi” varsa, dünyanın gidişatını hiç kavrayamayan bir entelektüel sığlık içinde hâlâ darbecilerle işbirliği yapabiliyorlarsa, o ülke fikirsel bir çamura bulanmış demektir. <br/><br/>Böyle bir sığlıkla, böyle kirlenmiş zihinlerle nasıl dünyaya ayak uyduracak gençler yetiştirebilir bu toplum? <br/><br/>Bu insanların yetiştirdiği çocuklar kırk yaşına geldiklerinde, bugün Harvard’da, Oxford’da, Sorbonne’da okuyan Amerikalı, İngiliz, Fransız gençlerle dünya sahnesinde nasıl rekabet edecekler? <br/><br/>Bu darbe merakı ve bu “zihinsel sığlık” bu ülkeyi çok yaraladı. <br/><br/>Görülüyor ki sadece “bugünümüz” değil “yarınımız” da sakatlanmış. <br/><br/>Bu toplumu kötü yerinden vurmuşlar.</p>
<br/>
<br/>
<br/>



<br/>


<div id="taraf_not">
</div>

</div>


</div>
