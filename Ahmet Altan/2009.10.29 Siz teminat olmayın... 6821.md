# Siz teminat olmayın...

*Ahmet Altan 29.10.2009*

<div class="taraf_structure_2col_1zq">
<div class="margen_n">



 <p>Dünyanın en basit gerçeklerinin anlaşılmasının zor bir hale geldiği bir ülkede yaşıyoruz. <br/><br/>Mesela şu cümleden daha basiti var mı: <br/><br/>“Bir şey bittiğinde biter.” <br/><br/>Hani şu ünlü <i>Öldüren Cazibe</i> filmindeki gibi “takıntılı” biri, ilişkinin bittiğini kabullenemeyip tehlikeli işler yapabilir. <br/><br/>Ama bir “ordu”, o filmdeki takıntılı insan gibi davranabilir mi? <br/><br/>Ortalık, gerçekliği kanıtlanan darbe planıyla karışmış. <br/><br/>Belgenin orijinalini savcıya gönderen “subay” ordu içindeki cuntayı isim isim saymış. <br/><br/>Planın nasıl, kimin emriyle hazırlandığını, plan ortaya çıktığında kırk çuval belgenin nasıl imha edildiğini, hangi numaralı bilgisayarların boşaltıldığını, imha işlemine kimlerin katıldığını er isimlerine varana kadar anlatmış. <br/><br/>Darbe, anayasal bir suç <br/><br/>Birilerinin mutlaka yargılanması, ordunun artık temizlenmesi gerekiyor. <br/><br/>Peki, Genelkurmay Başkanlığı ne yapıyor. <br/><br/>29 Ekim Cumhuriyet Bayramı nedeniyle bir bildiri yayınlayıp “ordunun, üniter devletin teminatı olduğunu” söylüyor. <br/><br/>Hâlâ kendini, Türkiye Cumhuriyeti Devleti Parlamentosu’nun üstünde görüyor. <br/><br/>Devletin idari yapısının nasıl olacağına Parlamento karar verir. <br/><br/>Uygun görüyorsa “üniter” bir yapıyı sürdürür, uygun görüyorsa federasyona geçer. <br/><br/>Bu konuda karar verme yetkisi sadece Parlamento’ya aittir. <br/><br/>Ordunun, “biz üniter devletin teminatıyız” demesi, “Parlamento, bizim karşı çıktığımız bir kararı alamaz” demektir ve bunu demek de aynen darbe planı hazırlamak gibi suçtur. <br/><br/>Parlamento, “üniter” yapının en iyi yapı olduğunu düşünebilir ve bu yapıyı sürdürebilir ama bu konuda ordudan emir almaz. <br/><br/>Anlayabildiğim kadarıyla ordu hâlâ durumun farkında değil. <br/><br/>Suçüstü yakalandığını, arka arkaya hazırladığı belgelerle, verdiği muhtıralarla insanları bıktırdığını, değişen şartlar gereği kendisine yargı yolunun açıldığını sanki hâlâ kavrayamıyor. <br/><br/>Hâlâ kendini iktidarın gerçek sahibi sanıyor. <br/><br/>İktidarın sahibi siz değilsiniz. <br/><br/>İktidarın sahibi bu ülkenin halkı ve onlar adına ülkenin kaderine yön veren Parlamento. <br/><br/>“Darbeciliğin” hesabını vermek yerine biz “üniter devletin teminatıyız” demek de nereden çıktı? <br/><br/>Bu ülkenin siyasetiyle aranızdaki seksen küsur yıllık “ilişki” bitti. <br/><br/>Siz artık Parlamento’nun ve hükümetin emrinde bir devlet kurumu olacaksınız. <br/><br/>Suç işlemeyeceksiniz. <br/><br/>Ülkeyi yönetmeye kalkmayacaksınız. <br/><br/>Halkın, hükümetin ve Parlamento’nun emirlerine uyacaksınız. <br/><br/>Siz sadece bir tek şeyin teminatı olabilirsiniz. <br/><br/>Bu ülkenin sınırlarının güvenliğinin teminatısınız siz. <br/><br/>Sizin işiniz devletin “üniter yapısını” değil, sınırların güvenliğini korumak. <br/><br/>Dağlıca ve Aktütün baskınları, sizin asli işinizi ne kadar doğru yaptığınıza dair ciddi kuşkular yarattı zaten. <br/><br/>Neden kendi işinizi yapmak yerine, sizin üstünüze vazife olmayan işlere karışmaya kalkıp, Parlamento’nun iradesine müdahale ederek suç işliyorsunuz? <br/><br/>Bir ülkenin ordusu her planıyla, her açıklamasıyla suç işler mi? <br/><br/>Bu nasıl bir suç müptelalığı? <br/><br/>Neden hukukun içinde kalmıyorsunuz? <br/><br/>Neden hukuka uymak size bu kadar zor geliyor? <br/><br/>Neden kendi işinizi yapmıyorsunuz? <br/><br/>Genelkurmay, askerliği bırakıp politikacılığa soyununca ardı ardına askerî skandallar yaşıyoruz. <br/><br/>Dağlıca ve Aktütün baskınları, erin eline pimi çekilmiş bomba veren teğmen, Ceylan’ın bir roketle ölmesi hemen ilk akla gelen askerî skandallar. <br/><br/>Genelkurmay Başkanlığı, Parlamento değildir. <br/><br/>Bu Cumhuriyet’in çarpık yapısı nedeniyle yıllarca kendinizi Parlamento’nun üstünde gördünüz, darbelerle, muhtıralarla suç işleyerek Parlamento’ya müdahale ettiniz. <br/><br/>Ama bu “ilişki” bitti. <br/><br/>Niye bunu anlamak bu kadar zor geliyor size? <br/><br/>Niye “politikacılık” size bu kadar “cazibeli” gözüküyor? <br/><br/>Nasıl bir iktidar aşkı bu? <br/><br/>Bu aşk yüzünden suç işlemeyi göze alıyorsunuz. <br/><br/>Türkiye, her suçun hesabının sorulacağı bir döneme giriyor, buna ordunun işlediği suçlar da dahil. <br/><br/>Bunu fark edin artık. <br/><br/>Kışlanıza dönün. <br/><br/>Gücünüz, kendi halkınızla çatışmaya yetmez, sadece sizin değil yeryüzündeki hiçbir ordunun gücü halkıyla çatışmaya yetmez. <br/><br/>Sınırları sağlam tutun ve mesleğinizi gerektiği gibi yapın. <br/><br/>Bu, hem sizin için, hem de ülke için daha iyi olacak.</p>
<br/>
<br/>
<br/>



<br/>


<div id="taraf_not">
</div>

</div>


</div>
