# Vesayet biterken

*Ahmet Altan 23.11.2010*

<div class="yazi"><p>İnsanlık tarihinde <b>“vesayet dönemi”</b> denen şey bitiyor.</p>
<p>En üstten en altta kadar her türlü <b>“vesayet”</b> sonuna geliyor.</p>
<p>Küreselleşmenin, tek bir ekonomik sistem altında toplanmanın, ortak bir teknoloji kullanmanın, teknolojik yaratıcılığın yayılmasının sonucunda <b>“güç odağı”</b> denen kavram lügatlerimizden çıkıyor.</p>
<p>Bu süreç henüz sona ermedi ama bu yolda hızla ilerlenildiği açık.</p>
<p>Yeryüzüne bakın.</p>
<p>Amerika’nın ya da Rusya’nın her istediğini yaptırabildiği bir dünya mı bu?</p>
<p>Elbette bu tür ülkelerin etkisi ve ağırlığı hâlâ sürüyor ama onların iktidarına karşı yeni <b>“güçler”</b> ortaya çıkıyor.</p>
<p>Çine, Hindistan’a, Brezilya’ya hatta Türkiye’ye öyle eskiden olduğu gibi her söylediklerini kayıtsız şartsız kabul ettirme şansları yok.</p>
<p>İktidarlarını paylaşmak zorundalar.</p>
<p>Dünyadaki bu yeni gelişme kaçınılmaz olarak dalga dalga toplumların ve ulusların içine de yayılıyor.</p>
<p>Bir zamanlar <b>“diktatörler cenneti”</b> olan Latin Amerika artık demokratik ülkelerden oluşuyor.</p>
<p>Ortadoğu’nun bir dönem tek askeri hâkimi gibi gözüken İsrail geri geri gidiyor.</p>
<p>Her istediğini kabul ettirebilme şansı yok.</p>
<p>Sadece siyasi açıdan değil, askerî açıdan da çok kuvvetli bir dirençle karşılaşıyor.</p>
<p>Çok daha iyi bildiğimiz bir örneğe gelelim.</p>
<p>Türkiye’ye.</p>
<p>Daha beş yıl önce bu ülkede ordunun her sözü emirdi.</p>
<p>Ordunun istemediği hiçbir şey yapılamazdı.</p>
<p>Bugün ordu siyasete ya da topluma müdahale etmeye kalktığında çok ciddi bir tepkiyle geriye püskürtülüyor.</p>
<p>Hukuk zırhına bürünmüş <b>“yargı vesayeti”</b> anayasa değişiklikleriyle belli sınırların içine alınıyor.</p>
<p>Türkiye vesayet sistemini kırıyor.</p>
<p>İktidar, sadece siyaset alanında ve halkın oylarıyla belirleniyor, kimse halkın tercihlerini engelleyemiyor, kimse topluma <b>“vasilik”</b> yapamıyor.</p>
<p>Türkiye’de vesayet sistemi kırılıyor ama bu sisteme çok benzer bir sistemi uzun yıllardır yaşayan Kürtlerin kendi içindeki <i>“vesayet”</i> sistemi de temellerinden sarsılıyor.</p>
<p>Eskiden PKK’nın ya da Öcalan’ın bir sözü kesin emir sayılırdı, hiçbir Kürt kolayından buna karşı çıkamazdı, karşı çıkan bu çıkışı canıyla öderdi.</p>
<p>Bugün PKK da, Öcalan da çok güçlü bir dirençle ve muhalefetle karşı karşıya.</p>
<p>Üstelik bu muhalifleri öyle kolayından siyaset sahnesinden silemiyor.</p>
<p>Muhalifleri silmek için baskı yaptıkça karşısında daha kuvvetli bir muhalefet buluyor.<br/><br/><b>“Silahlı dönem bitti”</b> dediği için Öcalan tarafından sertçe eleştirilen Baydemir istifaya zorlanıyor, büyük bir ihtimalle istifa edecek ama Baydemir’in siyaset sahnesinden kaybolacağını düşünen pek fazla insan olduğunu sanmıyorum.</p>
<p>Ahmet Türk’ün de <b>“dışlanmak”</b> istendiğine şahit olduk ama Türk bugün hâlâ Türkiye siyasetinin hem Kürtler hem Türkler açısından en önemli, en saygıdeğer figürlerinden biri.</p>
<p>Miroğlu’ya karşı saygısızca yazılar yazılması Miroğlu’nun etkisini azaltıyor mu?</p>
<p>Kürt işadamları da aynı şekilde güçlerini ve varlıklarını sürdürüyorlar.</p>
<p>Bütün bunlar <b>“çağın”</b> gerçekleri.</p>
<p>Bu gerçekleri geriye çevirmeye uğraşan, sahip olduğu gücü de kaybeder.</p>
<p>Amerika, hem Çin’le, hem Hindistan’la, hem Brezilya’yla, hem Türkiye’yle kapışsa ne olur?</p>
<p>Belki bir kere ya da iki kere dediğini kabul ettirebilir ama bunun üçüncüsü olmaz, her bastırışında, kazansa bile gücünden ve etkisinden kaybeder.</p>
<p>Türkiye’de ordu ya da yargı vasilik görevini sürdürebilir mi?</p>
<p>Sürdürmek isterse saygınlığından biraz daha yitirir.</p>
<p>Aynı şey PKK ve Öcalan için de geçerli.</p>
<p>Kürtlere isteklerini zorla kabul ettirmeye her kalktıklarında biraz daha gerilediklerini görürler.</p>
<p>Kürselleşme, yeryüzündeki haberleşmenin süratlenmesi, hiç bir şeyin sır olarak kalmaması insanları ve toplumları özgürleştiriyor.</p>
<p>En büyüğünden en küçüğüne kadar bütün <b>“vasilerin”</b> dönemi kapanıyor, herkesin özgürce konuştuğu ve davrandığı bir özgürlük çağına giriyoruz.<br/><br/><b>“Vasiler”</b> için kötü bir gelişme ama vesayetten bunalanlar için harika bir dönem.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-vesayet-biterken.htm), [web.archive.org (arşiv bağlantısı)](http://web.archive.org/web/20101125132400/http://www.taraf.com.tr:80/ahmet-altan/makale-vesayet-biterken.htm)
