# Bir sahtekârlık biçimi olarak uzlaşmacılık...

*Ahmet Altan 07.07.2009*

<div class="taraf_structure_2col_1zq">
<div class="margen_n">



 <p>Bazı yerler vardır ki orada artık “ama” sözcüğüne yer yoktur. <br/><br/>O keskin çizgide kendi yerini açıkça belirler, sözünü söyler, o sözün senin hayatına yüklediği riski de sırtlanırsın. <br/><br/>Hem “ben aslında demokratım” diyeceksin hem de arkasından bir “ama” sözcüğü ekleyip en aşağılık zorbalık sistemini destekleyeceksin. <br/><br/>Neyi desteklediğini gözlerden saklamak için de “uzlaşmacılığı” kullanacaksın. <br/><br/>Yıllarca her kavramın ırzına geçtiler, şimdi de o masum “uzlaşma” sözcüğünün ırzına geçiyorlar. <br/><br/>Nasıl bir zihinsel yankesicilik becerileri var bunların, nasıl bir entelektüel el çabukluğu yeteneğine sahipler? <br/><br/>“Uzlaşma” sözcüğünü ışıklı bir çubuk gibi insanların gözlerinin önünde sallayarak kalabalıkları hipnotize etmek için ne numaralar yapıyorlar? <br/><br/>Tek istedikleri şu basit sorunun sorulmaması: <br/><br/>“Kimle kim uzlaşacak?” <br/><br/>Çünkü bu soru sorulduğunda, bir uzlaşmanın asla mümkün olmadığı ortaya çıkıyor. <br/><br/>Halkın iradesiyle iktidara gelen sivil hükümet, orduyla uzlaşacakmış. <br/><br/>Sanki iki eşit güçten bahsediyoruz. <br/><br/>Ordular, hükümetlerin emrindedir. <br/><br/>Hükümetler ordularla uzlaşmaz. <br/><br/>Onlara emir verir. <br/><br/>Bizde durum yıllarca tam tersine olmuş. <br/><br/>Ordu, hükümete emir vermiş. <br/><br/>“Uzlaşmacılar”, bu “durumun” devam etmesi için hükümetin orduyla uzlaşmasını istiyor. <br/><br/>Hükümet denilen nesne “halk iradesinin” yönetime yansımış biçimidir. <br/><br/>Halk o hükümetten memnun kalmazsa, oylarıyla onu değiştirir. <br/><br/>Demokrasi dediğiniz sistem böyle işler. <br/><br/>Bu sistemin içindeki tek “uzlaşma”, insanların fikirleri, inançları, ırkları ne olursa olsun, devletten ve hükümetten eşit hizmet alması, yaşam ve düşünce biçimine kimsenin asla karışmamasıdır. <br/><br/>Ordunun, bu tablodaki yeri ne? <br/><br/>Denkleme nereden dahil oluyor da “uzlaşmanın” bir yanına onun ismini yazıyorsunuz? <br/><br/>Bunların “uzlaşma” dediği, ordunun bu ülkedeki ayrıcalıklı konumunun devam etmesi, halk iradesinin ve hukukun askeri denetleyememesi. <br/><br/>Buna “uzlaşma” denmez, buna” silaha boyun eğme” denir. <br/><br/>Siz silaha boyun eğin, siz silahın yandaşlığını yapın, siz darbecilerinizi, çetecilerinizi savunun. <br/><br/>Yapın bunu. <br/><br/>Kendi halkınıza karşı silahı desteklemenin size yüklediği “aşağılıklığı” da taşıyın. <br/><br/>Hem aşağılık işler yapacaksınız hem de “aşağılık” olmayacaksınız. <br/><br/>Nasıl mümkün olacak bu? <br/><br/>Ortaya koyduğunuz sefaleti, “uzlaşma” kelimesinin arkasına saklayarak. <br/><br/>Öyle mi? <br/><br/>Hem dalkavuklar, hem korkaklar, hem de “yiğit” görünmek istiyorlar. <br/><br/>Yiğit görünmek hoşunuza mı gidiyor, yiğitçe davranın o zaman. <br/><br/>Ama yiğitlikle kurnazlık yan yana gitmiyor ne yazık ki... <br/><br/>“Ordunun içindeki darbeciler sivil yargı tarafından yargılanmasın, aman Cumhurbaşkanı bu yasayı veto etsin, uzlaşma olsun” diye yazıp duruyorlar. <br/><br/>“Uzlaşma olmaz da bu yasa kabul edilirse generaller, haklarında yazılan ihbar mektuplarıyla yargılanırlarmış, onun için generalleri korumak gerekirmiş.” <br/><br/>İhbar mektuplarıyla yargılanma riski bütün toplum için var, generalleri neden toplumun diğer kesiminden ayırıyoruz? <br/><br/>Bir doktor, bir mühendis, bir yazar, bir fırıncı yargılanıyor da general niye yargılanamıyor? <br/><br/>Üstelik de generaller, “darbeden” sabıkalı bu toplumda. <br/><br/>Daha iki yıl önce bu ordu muhtıra vermedi mi? <br/><br/>O muhtırayı yazarak halkın oyuyla seçilmiş parlamentoya müdahale eden general niye yargılanmayacak? <br/><br/>İhbar mektubuna da gerek yok, general kendi söylüyor “muhtırayı ben yazdım” diye. <br/><br/>Bu toplum, kendisine muhtıra yazan generalle niye uzlaşacak? <br/><br/>Bunu anlatabilecek bir “uzlaşmacı” var mı bu silah düşkünleri arasında? <br/><br/>Şemdinli’de iki astsubay bombayla adam öldürürken suçüstü yakalandı, o astsubaylarla, onlara emir veren generaller neden yargılanmasın sivil mahkemelerde? <br/><br/>Neden oraya buraya bomba atmak, adam öldürmek, darbe yapmak, muhtıra vermek, andıç yazmak serbest olsun askerlere? <br/><br/>Neden askerlerin bomba atıp, adam öldürdükten sonra serbest kalması için bu halk askerle uzlaşsın? <br/><br/>12 Eylülde Diyarbakır’da Kürtlere korkunç işkenceler yapan darbeciler neden çıkmasın mahkemenin karşısına? <br/><br/>Bunların “uzlaşma” dediği, askerin suç işleme özgürlüğünün aynen devam etmesi. <br/><br/>“Suç işleme özgürlüğü” konusunda uzlaşma olmaz. <br/><br/>“Ben demokratım” dedikten sonra “ama askerler suç işleyebilsin” diyemezsiniz. <br/><br/>Siz darbecilerinizle uzlaşın. <br/><br/>İsterse Cumhurbaşkanı Gül de size uyup darbecilerle uzlaşsın. <br/><br/>Bu halk darbecilerle uzlaşmaz, sizinle de uzlaşmaz. <br/><br/>Siz zavallı “uzlaşma” kavramını da, içinde yuvarlandığınız zihinsel çamura bulayıp, o çamurun içinde debelenir durursunuz.</p>
<br/>
<br/>
<br/>



<br/>


<div id="taraf_not">
</div>

</div>


</div>
