# Para ve çete

*Ahmet Altan 07.02.2009*

<div class="yazi">Bizim bir alışkanlığımız var, darbelere, Ergenekon türü çetelere hep “siyasi” açılardan bakıyoruz. <br/>Halbuki bu darbelerin, çetelerin siyasi olduğu kadar bir de iktisadi yönü var. <br/>Darbecilere de, onların etrafında dolaşan, onları destekleyen “işadamlarına” da “parasal” çıkarlar sağlayan bir mekanizma çalışıyor aslında. <br/>Medya, darbecileri, çetecileri korumaya çalışırken, onların varlıklarını saklamaya çabalarken, aslında bu “parasal” ilişkileri gözlerden uzak tutmaya uğraşıyor. <br/>Dikkat edin, medyanın en fazla gizlemeye uğraştığı ilişkiler bu “akçalı” ilişkiler. <br/>Ergenekon davasının sanıklarıyla ilişkisi olan işadamlarının, medya patronlarının bu tür ilişkileri konusunda pek fazla habere rastlamazsınız. <br/>Üç gün önce, Ergenekon davası sanıklarından emekli General Levent Ersöz’ün verdiği ifade, bu ilişkiler konusunda çok ciddi ipuçları içeriyor. <br/>Ersöz, Akşam Gazetesi’nin, Show TV’nin, Skytürk televizyonunun ve bir telefon ağının sahibi olan Mehmet Emin Karamehmet’le görüştüğünü açıklıyor. <br/>Ayrıca bu görüşmeyi kaydettiği için konuşulanları da biliyoruz. <br/>Karamehmet’le görüştüğü sırada Levent Ersöz, Jandarma Komutanlığı İstihbarat Daire Başkanı. <br/>Şimdilik soru şu: <br/>Medya ve telefon şirketi sahibi bir adamın Jandarma istihbarat başkanıyla nasıl bir ilişkisi olabilir? <br/>Neden görüşür? <br/>İş hayatında, “Jandarma istihbaratıyla” görüşmek gibi bir “teamül” mü var? <br/>Üstelik bu Jandarma istihbarat başkanı, daha sonra Ergenekon davasının sanıklarından oluyor. <br/>Zaten, Karamehmet’in Ergenekon sanıklarıyla tek ilişkisi bu değil. <br/>Aynı davanın sanıklarından Tuncay Özkan’ı da bir dönem “medya yöneticisi” olarak yanında çalıştırmış. <br/>Bir başka sanık olan o zamanki Jandarma Komutanı olan Şener Eruygur’da da henüz bilmediğimiz bazı ilişkileri nedeniyle “beklentiler” yaratmış. <br/>Karamehmet’in Ersöz’le yaptığı konuşmada “kendisine yapılan bazı yardımlardan” söz ediliyor. <br/>O yardımlar ne? <br/>Daha sonra Ergenekon sanığı olacak Jandarma generallerinin bilgisi dahilinde Karamehmet’e ne tür yardımlar yapılmış? <br/>Bence işin püf noktası “bu yardımlar” işte. <br/>Darbe işlerine bulaşmış, Ergenekon’a sanık olmuş generaller, görevleri sırasında bir medya patronuna ne tür iyilikler yapıyorlar? <br/>Bu ilişkilerin parasal karşılığı ne? <br/>Bu yardımlar, Karamehmet’e nasıl çıkarlar sağlamış? <br/>Ve, tabii şu kaçınılmaz soru: <br/>Bu yardımlar karşılığında Karamehmet ne yapmış? <br/>Medyasını mı kullandırmış? <br/>Telefon şirketiyle ilgili bir başka ilişkiye mi girmiş? <br/>Karamehmet’in medyası, Ergenekon’un ortaya çıkarılmasını isteyen demokrat gazetecilere sistemli olarak en düzeysiz biçimde saldıran yazarları barındırıyor. <br/>Bu bir tesadüf mü? <br/>Biz bir haksızlık yapmamak için bu ilişkilerle ilgili soruları kendisine gönderdik. <br/>Bu sorulara bir cevap gelmedi. <br/>Onun yerine onun sahip olduğu medya grubunun yazarlarından bir küfür salvosu patladı. <br/>O küfürler, verilmesi gereken “cevapların” yerini tutmuyor. <br/>Gerçekleri saklamak için etmeleri gereken küfürleri bir araya toplamaları bin yıl sürer. <br/>Çünkü sorular, küfürlerin arkasına saklanamayacak kadar ciddi. <br/>Elimizde çok somut bir ilişki var. <br/>Medya patronuyla, Ergenekon sanığı olmuş istihbaratçılar arasındaki ilişki. <br/>Bu ilişkinin parasal bir karşılığı var. <br/>O parasal çıkar ne? <br/>Karşılıklı olarak birbirlerine ne tür “yardımlarda” bulundular? <br/>Birbirlerine hâlâ yardım ediyorlar mı? <br/>Bakın, bu “halka” çekildiğinde belki de hepimizi şaşırtacak bir “suç ve ilişki” zinciriyle karşılaşacağız. <br/>Darbelerin ve çetelerin “parasal” yüzünü göreceğiz. <br/>Bunu görebilirsek, bu tür olaylara bakış açımız değişecek. <br/>Daha önceki bütün darbeleri, 28 Şubat’taki banka soygunlarını, Ergenekon davasını bir de ekonomik açıdan seyredeceğiz. <br/>Medya ile Ergenekon arasındaki “bağları” açığa çıkartacağız. <br/>Karamehmet olayı, bize medya ile Ergenekon sanıkları arasında ciddi “çıkar” ilişkileri olabileceğini somut olarak gösteriyor. <br/>Sadece Karamehmet değil, kayıtlara göre sahibi olduğu gazetenin Ankara temsilcisi de “yeni” sanık, “eski” general istihbaratçıyla “iş görüşmeleri” yapmış. <br/>Bazı “projeler” için izin çıkartılması için generallerin “yardımını” almış. <br/>Generaller o projelere niye izin çıkartmış? <br/>O izinler karşılığında o generallere neler verilmiş? <br/>O “yardımlaşma” döneminde Karamehmet’in gazeteleri ve televizyonları ne tür yayınlar yapmışlar? <br/>O yayınları, daha sonra gerçekleşen bazı olayları gözönüne alarak incelersek nelerle karşılaşacağız? <br/>Tuhaf tesadüfler mi göreceğiz? <br/>O yayınlarda rastlayacağımız bazı işaretler, daha sonra işlenmiş cinayetlerle eşleştiğinde bu “tesadüfün” tuhaflığı bizi şaşırtacak mı? <br/>Elimizde karanlık ilişkilerin “parasal” yüzünü aydınlatacak somut bir olay var. <br/>Bu olayı ortaya çıkartmalıyız. <br/>Bunun yolu da basit. <br/>Karamehmet, ilişkilerini açıklayacak, garip tesadüfleri açıklayacak, yardımların türünü açıklayacak, “proje” izinlerini açıklayacak. <br/>Tabii açıklayabileceği türden ilişkilerse... <br/>Yoksa nasıl açıklasın ki?</div>
