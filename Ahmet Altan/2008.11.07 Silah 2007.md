# Silah

*Ahmet Altan 07.11.2008*

<div class="yazi">Ne diyor Amerika? <br/>“Bizim gücümüz, silahların gücünden kaynaklanmaz, biz gücümüzü demokrasiden alırız.” <br/>Peki, biz ne diyoruz? <br/>“Bizim gücümüz, demokrasinin gücünden kaynaklanmaz, biz gücümüzü silahlardan alırız.” <br/>Dünyanın en büyük ordusuna ve en gelişmiş silah teknolojisine sahip olan Amerika gücünü “silahtan” değil demokrasiden alıyor. <br/>Biz gücümüzü demokrasiden değil silahtan alıyoruz. <br/>Herhalde iki ülke ve iki yönetim biçimi arasındaki fark ancak bu kadar açık ve net ortaya çıkardı. <br/>Barack Obama’nın başkan seçildikten sonra yaptığı konuşma, Amerika’nın nasıl bir politika izlemeye hazırlandığını bu çarpıcı cümleyle gösteriyordu. <br/>Türkiye’nin nasıl bir politika izleyeceğini ise Başbakan Erdoğan’ın son zamanlarda yaptığı konuşmalar ortaya koyuyor. <br/>Amerika’nın kendisi için bir güç kaynağı olarak gördüğü “demokrasi”, bize 85 yıldır bir “güçsüzlük” kaynağı gibi gözüküyor. <br/>“Demokrasiye geçersek bölünürüz, batarız, komünistler gelir, şeriat gelir, bölücülük gelir” nakaratının cevabını Amerika veriyor. <br/>“Bizim şartlarımız çok özel” diyenler Amerika’ya bir baksınlar. <br/>Dört kadınla evlenen Mormonlar orada. <br/>Hiçbir yeni teknolojiyi kullanmayan, elektriği, otomobili reddeden, hâlâ atlı arabalarla dolaşan Amişler orada. <br/>Müslüman siyahlar orada. <br/>Akın akın gelen ve çeteleşen Hispanikler orada. <br/>Mafyanın her türü orada. <br/>El Kaide’nin vurduğu İkiz Kulelerin enkazı orada. <br/>Özellikle El Kaide’ye karşı çözümü “silahta” arayan ve “demokrasiyi” kenarından köşesinden budamaya uğraşan Bush’tan sonra Amerikalılar kimi seçiyor? <br/>“Biz gücümüzü silahtan değil demokrasiden alırız” diyen bir lideri. <br/>Biz ise Fehmi Koru’nun çok vurucu bir biçimde ifade ettiği gibi “Obama gibi başlayan ama gittikçe Bush’a benzeyen” bir başbakan tarafından yönetiliyoruz. <br/>Amerika, “Bush’tan ve silahtan, Obama’ya ve demokrasiye” doğru yol alırken, Türkiye ve Erdoğan tam tersine bir yolculuğa çıkıyor. <br/>Erdoğan için acıklı bir yolculuk bu. <br/>Onu sevmiş ve inanmış insanlar için de iç acıtıcı bir hayal kırıklığı. <br/>Türkiye’nin “Kürt sorununu” nasıl çözmeye çalıştığına bakmak bile yeter durumu anlamaya. <br/>Obama gibi bir lider nasıl çözecekti bu sorunu? <br/>Gücünü aldığı kaynağı yani demokrasiyi devreye sokarak. <br/>Bush ya da “yeni Erdoğan” nasıl çözmeyi düşünür bu meseleyi? <br/>Silahla. <br/>Peki, bugüne dek bu mesele silahla çözüme ulaşabildi mi? <br/>Binlerce ölüye rağmen hayır. <br/>Bugüne dek bu sorunu “demokrasiyle” çözmeye çalışan çıktı mı? <br/>Hayır. <br/>Neden? <br/>Sanırım bunun iki nedeni var. <br/>Birincisi, sekiz yılda Bush’tan ve onun “silahlı” politikalarından bıkan bir toplum burada yok. <br/>İkincisi, öyle bir toplum olmadığı için Obama çapında bir lider de yok. <br/>Biz henüz “bu silahı ortadan kaldıralım” diye bağırmıyoruz. <br/>“Bu meseleyi silahsız çözeceğim” diyen bir lider aramıyoruz. <br/>Öyle bir lider de ortaya çıkmıyor. <br/>Erdoğan gibi “Avrupa Birliği’ne üye olacağım, sivil anayasa getireceğim, özgürleştireceğim ülkeyi” diyerek yola çıkan biri bir süre sonra “şahinleşiyor” ve “gücünü” silahtan almaya çalışıyor. <br/>Amerika’nın sorununu çözmeye yetmeyen silah, Türkiye’nin sorununu çözmeye hiç yetmez. <br/>Bunu herkesin anlaması gerekiyor. <br/>Türklerin de, Kürtlerin de, her iki gruptan politikacıların da, generallerin de, PKK’lıların da... <br/>Çözümü silahta gören herkes kaybedecek, göreceksiniz. <br/>Ne Kürt meselesini... <br/>Ne laiklik meselesini... <br/>Ne yoksulluğu... <br/>Ne işsizliği... <br/>Ne yolsuzluğu... <br/>Silahla çözemezsiniz. <br/>O ünlü sözde dendiği gibi, “kılıçla her şeyi yapabilirsiniz ama üstüne oturamazsınız”. <br/>Çözüm ise üstüne oturabileceğiniz bir zemin yaratmaktır. <br/>Başta Başbakan Erdoğan olmak üzere Türkiye’nin “silaha tapınan” bütün güçleri dünyaya ve Amerika’ya biraz dikkatli bakmalılar bence. <br/>“Biz gücümüzü demokrasiden alırız” diyen siyahî bir lider Amerika’nın başına geçiyorsa, bu, sadece Amerika’da değil bütün dünyada dengeler değişiyor demektir. <br/>“Yapabiliriz, değişebiliriz” diye haykıran bir Amerika ve “biz gücümüzü demokrasiden alırız” diyen bir Obama ile hem dünya hem de Amerika, geçmiş yıllardan daha farklı olacaktır. <br/>Unutmayın ki, Obama geldiği için Amerika ve dünya değişmeyecek. <br/>Amerika ve dünya değiştiği için Obama gibi bir lider iktidara geliyor. <br/>Dünya silahtan uzaklaşmaya hazırlanıyor. <br/>Bizim başbakan ise silaha daha sıkı yapışıyor. <br/>Ne acıklı bir hikâye. <br/>Ama hangi hikâyemiz acıklı değil ki?</div>
