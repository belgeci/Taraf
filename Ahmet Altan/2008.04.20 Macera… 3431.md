# Macera…

*Ahmet Altan 20.04.2008*

<div class="taraf_structure_2col_1zq">
<div class="margen_n">



 <p>Denizli’ye tepelerden bakan yeşillikler içindeki bir kır lokantasında yazıyorum bu yazıyı.<br/>
Ağaçların gölgeleri bilgisayarın ekranına vuruyor.<br/>
Dallar, yapraklar, harfler birbirine karışıyor.<br/>
Ben yazıyorum, garson da bir yandan masaya tabakları yerleştiriyor.<br/>
Ortasından ikiye kesilmiş domates, biber ve saçta çoban kavurma yiyeceğim.<br/>
Önceki akşam Konya’da Dedeman Oteli’nin kral dairesindeydim.<br/>
Akşamüzeri vardığımız otelde hiç boş oda yoktu.<br/>
Yasemin’e bir süit, bana da daha yaşlı olduğum için kral dairesini verdiler.<br/>
Türkiye’nin en güzel kral dairesi olduğunu söylediler.<br/>
Hayatımda daha önce hiç öyle bir yerde kalmadığım için doğrusu kıyaslayamayacağım ama dairedeki akvaryumun ufak bir oda büyüklüğünde olduğunu söyleyeyim, siz anlayın.<br/>
Bir çalışma odası, bir salonu, sütunlu bir yatağı olan bir yatak odası, iki banyosu, saunası ve jakuzisi vardı.<br/>
Ne yazık ki koşturmaktan dairenin tadını tam çıkaramadım.<br/>
Konya’dan akşamüstü ayrıldım.<br/>
Beyşehir yolu gerçekten olağanüstüydü.<br/>
Baharda İzmit-Ankara arasını, Maraş’tan Antep’e inen dağ yolunu çok severim, onlara bir de Konya-Beyşehir yolunu ekledim.<br/>
Gece saat on gibi Isparta’ya vardık.<br/>
Ve, sürpriz.<br/>
Hiçbir otelde yer yoktu.<br/>
“Davras’a gidin” dediler.<br/>
Davras bir kayak merkeziymiş.<br/>
Gece karanlıkta otuz kilometrelik bir yol yapıp Davras’a tırmandım.<br/>
Dağların arasında kızıl renkte, kale biçiminde yapılmış büyük bir otel duruyordu.<br/>
Yüksek duvarlarla çevrilmişti.<br/>
Otelin girişinde, bir güvenlik görevlisi arabayı durdurup otelin kapalı olduğunu söyledi.<br/>
Yeniden dağdan indim.<br/>
Haritada en yakın şehre baktım, Antalya’ydı.<br/>
Toroslar’ı aşıp Antalya’ya vardığımızda gece saat iki olmuştu.<br/>
Piramitleri andıran görkemli bir otelin önünde durduk, “Oda var mı” diye sordum.<br/>
“Buyrun,” dediler, “yer buluruz.”<br/>
“Burası çok büyük, oda fiyatları ne” dedim.<br/>
“Fiyatı hallederiz, merak etmeyin” dediler, “siz meslektaşsınız.”<br/>
Meğerse otel Turgay Ciner’inmiş.<br/>
Bize havuz kenarında bir sofra kurdular, sabaha karşı bir akşam yemeği yedik.<br/>
Sabahleyin ise hayatımda yediğim en güzel kahvaltıyla karşılaştım.<br/>
Envai çeşit reçel, bal, sucuk, kızarmış patates, yumurta, poğaçalar, çörekler, portakal suyu, bittikçe tazelenen çay.<br/>
Telefonumun şarjını kaybettiğim için Antalya’dan çıkarken, üstünde bir telefon şirketinin adı yazılı bir dükkânın önünde durup içeri girdim.<br/>
Boş bir dükkânın içinde dört damacana su ve bir ocağın üstünde fıkırdayan bir demlik çay vardı.<br/>
“Ne istemiştiniz,” dedi şişmanca bir kadın, boş dükkâna baktım, “Siz bu firmanın temsilcisi misiniz” dedim, “Yoo” dedi “ama istediğinizi buluruz.”<br/>
“Bir şarj aleti arıyorum” dedim<br/>
Kadın büyük, siyah bir çöp poşetini açtı, “Seç” dedi.<br/>
İçi telefonlarla, şarj aletleriyle doluydu.<br/>
Bir tane telefonuma göre buldum.<br/>
Dükkândan çıktıktan sonra Denizli yolunu sormak için bir taksinin yanına yaklaştım.<br/>
“Denizli’ye nasıl gideceğim?”<br/>
?oför arabasından indi, anlatmaya başladı.<br/>
“?imdi buradan dümdüz git, alt geçitten geç, sonra bir alt geçitten daha geçeceksin, oradan sağa sap, mezarlığın yanından geç, otogarı gördükten sonra sola dön, oradan Denizli’ye çıkarsın.”<br/>
Yolu heyecanla anlattıktan sonra şöyle bir durdu.<br/>
“Ama bu yol kapalı.”<br/>
Kendi başıma yolu arayıp, güller, laleler, şebboylar içindeki dünyanın en güzel mezarlığının yanından geçtikten sonra nihayet yolu buldum.<br/>
?imdi Denizli’ye tepeden bakan bir yerden yazıyı yetiştirmeye uğraşıyorum.<br/>
Sonra garsonun getirdiği ezik domateslerin tadına bakacağım.<br/>
Garsona “Yeşilbiber ne oldu” dedim.<br/>
“Biber turşusu var,” dedi, “turşu mu getireyim, biber mi?”<br/>
“Aslında yeşilbiber yok değil mi lokantada” dedim.<br/>
Gülüverdi.<br/>
“Yok,” dedi.<br/>
Bu ülkeyi her dolaştığımda aynı duyguya kapılıyorum.<br/>
Seviyorum ben burayı.<br/>
Buraları sevmek için öyle “vatansever”, “milliyetçi” falan olmaya hiç gerek yok.<br/>
Biraz mizah duygusu olan herkes, yeryüzün bu en güzel, en eğlenceli ülkesine âşık olur bence.<br/>
<br/>
19.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
