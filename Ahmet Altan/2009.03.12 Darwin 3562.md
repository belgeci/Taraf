# Darwin

*Ahmet Altan 12.03.2009*

<div class="taraf_structure_2col_1zq">
<div class="margen_n">



 <p>Benim öğrencilik hayatım bir felaketti. <br/><br/>Okulu hiç sevmedim. <br/><br/>Eh, okul da beni hiç sevmedi. <br/><br/>Neredeyse bütün okullardan attılar beni. <br/><br/>Nasıl oldu da okulları bitirebildim, hâlâ bilmiyorum. <br/><br/>İnsanlığa aykırı bir şeymiş gibi geliyor bana okul, çocukları al bir yerlere doldur, konuşturma, eğlendirme, sürekli olarak onlara ilgilerini çekmeyen konular anlat. <br/><br/>Babam, bir keresinde, “oğlum seni bütün okullardan atıyorlar” demişti. <br/><br/>Ben de, “eğitim sisteminin hatası” demiştim. <br/><br/>İyi bir insan olduğu için bir tane çakmamıştı ama yüzüme şöyle bir bakmıştı. <br/><br/>Okullarla aramdaki bu derin “çelişkiye” rağmen iyi okullara gittim ve şimdi dönüp geriye baktığımda bütün sıkıcılıklarının arasında bana bir şeyler öğrettiklerini görüyorum. <br/><br/>Kolejdeyken edebiyat dersinde çok ünlü bir piyesi okumuştuk. <br/><br/>“Inherit the wind”. <br/><br/>“Rüzgâr sana miras kalsın” diye çevirebiliriz belki, sanırım Türkiye’de de oynadı bu piyes ama Türkçe adının ne olduğunu bilmiyorum. <br/><br/>Bu piyesin filmi de çekildi. <br/><br/>Spencer Tracy, yaşlı bir taşra avukatını oynuyordu. <br/><br/>Olay, geçen yüzyılın ilk yarısında Amerika’da geçiyor ama emin olun sizin de çok ilginizi çekecek. <br/><br/>Güney eyaletlerinden birindeki küçük bir kasabada bir öğretmen, çocuklara “Darwin’i ve evrim teorisini” öğretiyor. <br/><br/>“Dine hakaret ettiği” için hem işinden atılıyor hem de tutuklanıp mahkemeye veriliyor. <br/><br/>Zaten oyun da neredeyse tümüyle mahkemede geçiyor. <br/><br/>Savcılığı “koyu dindar” bir adam yapıyor. <br/><br/>Bir İncil uzmanı. <br/><br/>İşin hoş yanı, “dinsiz” öğretmenin avukatlığını yapan Spencer Tracy de “dindar” bir adam ve İncil’i çok iyi biliyor. <br/><br/>Savunmasında İncil’den de alıntılar yapıyor. <br/><br/>Din ve bilim üzerine çok ilginç konuşmalarla dolu bir piyesti. <br/><br/>Aslında, dinle bilim arasındaki çatışmadan ziyade, bilimi tümüyle reddeden, dindarlığını kendi kişisel çıkarları için de kullanmaya yatkın bir “dinci” ile bilimi inkâr etmeyen, dinden bir çıkar sağlamayı düşünmeyen gerçek bir dindarın çatışması anlatılıyordu. <br/><br/>O siyah beyaz filmi arada sırada bizim televizyon kanalları da geç saatlerde yayınlıyor. <br/><br/>Bulup seyredebilirseniz, özellikle temiz bir “dindarlığın” nasıl hakkaniyetten yana olduğunu da görebilirsiniz. <br/><br/>Benim çocukken okuyup filmini seyrettiğim piyes, gerçek bir olaya dayanıyordu. <br/><br/>Geçtiğimiz yüzyılın başında Amerika’nın güney eyaletlerindeki küçük bir kasabada yaşanmıştı. <br/><br/>Şimdi biz bu olayın benzerini kendi küçük “kasabamızda” yaşıyoruz. <br/><br/>TÜBİTAK’ın “Bilim ve Teknik” dergisinde Darwin’le ilgili bir yazı, dergiden sorumlu bir “bilim adamı” tarafından sansürlenmiş. <br/><br/>Eğer koşullar elverse “sansürcü” bilim adamı, o yazıyı yazanı da herhalde hapse atardı. <br/><br/>Bakın, din ve bilim iki ayrı dal. <br/><br/>Ortaçağ boyunca dövüştüler. <br/><br/>Hıristiyan kilisesinin o dönemler öncülüğünü yaptığı din, bilimi ezdi geçti. <br/><br/>Dünyanın yuvarlak olduğunu bile reddetti kilise. <br/><br/>Güneş sisteminin varlığını kabul etmeye yanaşmadı. <br/><br/>Bu yaklaşım, dini “gerçekten” kopardı. <br/><br/>Kilise, bu çatışmanın kilisenin inandırıcılığını zorlamaya başladığını fark edince tavrını değiştirdi. <br/><br/>İnanç ve din iki ayrı alana, birbirlerine saygı göstererek yerleştiler. <br/><br/>Pasteur gibi çok dindar bilim adamları da çıktı. <br/><br/>Dine ve tanrıya inanıyor ama bilimin gereklerini yerine getiriyordu. <br/><br/>Bilim, “tanrının yarattıklarının” sırrını çözen bir alandı onun gibi bilim adamları için. <br/><br/>Eğer inançlı biriyseniz, “inandığınızın” yarattığı bu evrenin sırlarını bilim aracılığıyla öğrenmek de bir tür “ibadet” sayılır sanırım. <br/><br/>Hıristiyanlık, Ortaçağ boyunca sürdürdüğü dövüşten artık vazgeçti, Vatikan şimdi “Darwin ve evrim teorisi” konusunda konferans düzenleyerek bunu tartışıyor. <br/><br/>Müslümanlık ise en son ve “en genç” büyük din. <br/><br/>Şu anda, Hıristiyanlığın “ortaçağlarına” tekabül eden bir yaşta. <br/><br/>Tam bilemiyorum ama belki de bu yüzden yeryüzünde Müslümanlar arasından daha fazla “bağnaz” dindar çıkıyor. <br/><br/>Ama bu bağnazlığı da artık “bilim adamları” vasıtasıyla yürütmemek gerekir. <br/><br/>Din, kendi inançlarının gereğini özgürce yerine getirsin. <br/><br/>Bilim de kendi araştırmalarını özgürce sürdürsün. <br/><br/>Bir bilim dergisinin başına “bilim adamı” görünümünde bağnaz bir dindar koyar, dinin bilime müdahalesine yol açarsanız, öncelikle “müdahale” kavramını meşrulaştırırsınız. <br/><br/>Din adına bilime müdahale meşru olursa, bunun karşılığında bilim adına da dine müdahale meşru olur. <br/><br/>Önemli olan, bu iki alanın birbirine müdahale etmemesi. <br/><br/>Bilim dergisinde Darwin’i sansür ettirmenin yolunu açarsanız, yarın bir gün bir başkasının da Diyanet İşleri’ne girip “hadis-i şerif” yayınını durdurmasının yolunu açmış olursunuz. <br/><br/>Unutmayın ki “müdahale” etmek için herkesin kendince “kutsal” bir nedeni bulunur, biri “din” derken, öbürü “laiklik” der. <br/><br/>Önemli olan, dinin de bilimin de özgürce, saygı görerek var olmasını sağlamak. <br/><br/>Burası Amerika’daki güney eyaletlerinden birinde bulunan küçük bir kasabanın geçtiğimiz yüzyılda yaşadıklarını mı yaşasın bu çağda? <br/><br/>Amerika o zamanlarda bile, “bilimin” özgürlüğünü koruyacak bir dindar bulmuştu. <br/><br/>Eminim biz de o “dindarlardan” bulabiliriz. <br/><br/>Dini sadece “bağnaz” sofulara kaptırmak, dine de, bilime de, hayata da haksızlık çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4453.htm), [web.archive.org (arşiv bağlantısı)](http://web.archive.org/web/20090905090019/http://www.taraf.com.tr:80/makale/4453.htm)
