# Hadi edin...

*Ahmet Altan 14.04.2010*

<div class="yazi"><p>Sanki birileri Kürtleri çıldırtmak için harekete geçti.</p>
<p>Önceki gün sadece Kürtlerin değil bu ülkede yaşayan vicdan sahibi her insanın sevgisini, saygısını kazanmış olan Ahmet Türk kalleş bir saldırıya uğradı.</p>
<p>Güvenlik görevlileri Türk’ü korumadılar, yeterli önlemleri almadılar.</p>
<p>Samsun’daki devlet memurlarının aldırmazlığıyla gerçekleşen olaya Başbakan’la, İçişleri Bakanı’nın hemen tepki göstermesi, “geçmiş  olsun” diye arayıp ziyarete gitmeleri bir nebze rahatlattı insanları.</p>
<p>Ama o olayla ilgili “kuşkuları” ortadan kaldırmadı.</p>
<p>Üstelik dün Hakkâri’de yaşanan rezillik, “bu devletin içinde bir şeyler oluyor” şüphesini daha da güçlendirdi.</p>
<p>Polisler, Ahmet Türk’e yapılan saldırıyı protesto eden çocukların arasından bir tanesini yakalamışlar.</p>
<p>Çocuğun babası KCK operasyonları sırasında hapse atılmış bir belediye başkanı.</p>
<p>Beş polis, ağzını burnunu kanattıkları on dört yaşındaki çocuğu yerlerde sürüklüyorlar.</p>
<p>Annesi, çocuğu kurtarmak istiyor, onu da yere yıkıyorlar.</p>
<p>Ne oluyor?</p>
<p>Nedir bu vahşet?</p>
<p>Ahmet Türk’ü ziyarete gidip, “onun asaletini” öven İçişleri Bakanı’nın duyarlılığı ile o bakana bağlı polislerin saldırganlığı arasındaki çelişkiyi nasıl açıklayacağız?</p>
<p>Bir yandan devlet “açılımdan” söz ediyor, bir yandan devletin görevlileri Kürt Türk herkesi öfkelendirecek işler yapıyor.</p>
<p>Tam “Anayasa’nın” değişmesi gündemdeyken, 12 Eylül Anayasası’nın  “hukuk kurumları” demokratik hale getirilecek, “sistem”  önemli ölçüde değiştirilecekken birden “devletin” saldırılara göz yummasıyla ya da bizzat devlet görevlilerinin kendilerinin saldırganlaşmasıyla karşılaşıyoruz.</p>
<p>Osmanlı’da oyun çoktur.</p>
<p>Ama biz Osmanlı’dan da “oyunundan” da bıktık artık.</p>
<p>Halk, doğru dürüst bir ülkede yaşamak istiyor.</p>
<p>Devletin sultası altında ezilmemek istiyor.</p>
<p>Kendini “elit” sanan ama dünyayı da hayatı da algılayamayan bir grup tarafından aşağılanmamak istiyor.</p>
<p>Belli ki halkın “öfkesini” başka kanallara dökmek, Türklerle Kürtleri birbirine karşı kışkırtmak isteyenler var.</p>
<p>İstiyorlar ki “sistemi ele geçirmiş” bir gruba yönelik tepki, hedefinden sapsın.</p>
<p>Bunu yapamayacaklar.</p>
<p>Hiçbir şey, insanların bu sisteme duyduğu öfkeyi saptıramaz.</p>
<p>Geçen gün, Yüksek Yargı’nın bir üyesi “Pakistan’daki yüksek yargıçların”  istifa etmiş olduğunu hatırlatıp kendilerinin de “istifa edebileceğini” ima etti.</p>
<p>Hadi istifa edin.</p>
<p>Edin bakalım, ne olacak?</p>
<p>“Aman gitmeyin” diyecek kimse çıkacak mı?</p>
<p>Pakistan’daki yüksek yargıçlar bir “diktatöre” karşı tavır almışlardı, darbeci bir diktatörün yazdırdığı anayasaya sahip çıkmak için değil.</p>
<p>Bu ülkede “Yüksek Yargı’nın” halk desteği, CHP’nin ardındaki destek kadardır.</p>
<p>İlkeleri arasında “demokrasi” bulunmayan bir partinin taraftarları destekliyor sadece bu insanları, o taraftarların da hepsi değil üstelik, onların arasında da “darbeden ve darbe anayasasından” hoşlanmayanlar var çünkü.</p>
<p>Zaten “yüksek yargıç” da “istifa” sözünü ertesi gün unuttu.</p>
<p>Aynen “referanduma gidelim” diyen Deniz Baykal’ın, “olur gidelim” cevabını  alınca çark etmesi gibi çark etti.</p>
<p>Bu ülkede ne ordu, ne yüksek yargı, ne de CHP artık “halkın” desteğini kazanır.</p>
<p>O dönem kapandı.</p>
<p>İnsanlar gerçeği gördü.</p>
<p>Kendilerine ait olan iktidarı istiyorlar ve alacaklar.</p>
<p>Bu halkın içindeki grupları birbirine karşı kışkırtmak da bu sonucu değiştirmez, bu ülkede ne yaşanırsa yaşansın, sonunda bugünkü düzen değişecek.</p>
<p>“Ben halka hesap vermem” diyen ordu da, yargı da, halka hesap veren, hukukun denetlediği kurumlar haline dönüşecek.</p>
<p>Ahmet Türk’e saldırının kapısını açmak, çocukları yerlerde sürüklemek, öfkeyi arttırır ama Türküyle Kürdüyle bu halkın “değişim isteğini” yolundan saptıramaz.</p>
<p>Türkiye’nin kendi vatandaşları arasında “eşitliği” sağlaması,  özgür bir ülke olması, barış içinde değişmesi, bugün bu değişimi engellemeye çalışanlar da dahil herkesin yararına.</p>
<p>Bu vahşet, bu saldırganlık, değişimi önlemeye yetmez.</p>
<p>Boşuna denemeyin bu kışkırtmaları, insanların öfkelerini arttırırsınız ama onlara “aslında kime öfkelendiklerini” unutturamazsınız.</p>
<p>Gerçeği içimize öyle derin bir acıyla kazıdınız ki hiçbir şey o acının izini içimizden silemez.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/makale/10876.htm), [web.archive.org (arşiv bağlantısı)](http://web.archive.org/web/20100417060815/http://www.taraf.com.tr:80/makale/10876.htm)
