# Ne mutlu İngilizim diyene...

*Ahmet Altan 15.03.2009*

<div class="taraf_structure_2col_1zq">
<div class="margen_n">



 <p>Bilmiyorum o muhteşem filmi seyrettiniz mi. <br/>Gerçek bir olayı anlatıyordu. <br/>Daniel Day Lewis’in oynadığı film, üç İrlandalı serserinin hiç ilgileri olmayan bir suçtan yakalanıp mahkûm olmalarının hikâyesiydi. <br/>İngiliz askerlerinin gittiği bir pub bombalanıyordu ve ufak tefek suçlar işleyen üç oğlan saldırıdan sorumlu tutuluyordu. <br/>O serseri oğlanlardan birinin hapishanede nasıl değiştiğini, nasıl “bilinçlendiğini”, nasıl başka biri haline geldiğini izliyordunuz. <br/>Film çok güzeldi ama özellikle bir sahne beni çok irkiltmişti. <br/>Polis genç oğlana soruyordu: <br/>“Nerelisin?” <br/>Genç oğlan da cevap veriyordu: <br/>“Dublinliyim.” <br/>Polis şöyle bir bakıyordu oğlana: <br/>“İngilizsin yani...” <br/>Bizim ülkemizde de sanırım buna benzer konuşmalara çok rastlanmıştır. <br/>“Nerelisin?” <br/>“Diyarbakırlıyım.” <br/>“Türksün yani...” <br/>Dublinlilerin çoğu İngiliz değil İrlandalı, Diyarbakırlıların çoğu da Türk değil Kürt. <br/>Biri İngiliz vatandaşı, diğeri de Türk vatandaşı olabilir. <br/>Ama ırkları, kültürleri, gelenekleri, dilleri, lehçeleriyle onlar vatandaşı oldukları ülkenin çoğunluğundan farklılar. <br/>Ne yazık ki “devlet” denilen tuhaf “şey” farklılıklardan pek hoşlanmıyor. <br/>İstiyor ki vatandaşlar “tek tip” olsun. <br/>Kavga da bundan çıkıyor zaten. <br/>Çünkü büyük ülkelerin vatandaşlarının bazılarının dini farklı, bazılarının dili farklı, bazılarının ırkı farklı. <br/>Ve, onlar haklı olarak bu farklılık kabul edilsin istiyorlar. <br/>Devletle, vatandaşlarının bir kısmı arasındaki anlaşmazlık buradan çıkıyor. <br/>Çok kan dökülüyor. <br/>İngiltere’de de döküldü. <br/>Burada da döküldü. <br/>Bizde hâlâ da dökülüyor. <br/>İngiliz polisi, “Dublinliyim” diyen çocuğa “İrlandalısın demek ki” dese bu kadar kan dökülmeyecekti. <br/>Ya da Türk polisi, “Kürtsün yani” dese... <br/>Devlet bunu demek istemiyor. <br/>Sonuna kadar direniyor. <br/>Neticede hayatın gerçeği kendini kabul ettiriyor. <br/>Biz uzun yıllar Kürt diye bir ırk olduğunu inkâr ettik. <br/>Kürtçe diye bir dilin varlığını kabul etmedik. <br/>Zavallı Ahmet Kaya’yı “Kürtçe şarkı söylemek istiyorum” dedi diye genç yaşında ölüme gönderdik. <br/>Geçenlerde televizyonda Ajda Pekkan’ı Aynur’la birlikte Kürtçe şarkı söylerken gördüm. <br/>Çok da güzel söyledi. <br/>Ne dünya yıkıldı, ne Türkiye bölündü. <br/>İnsanların Kürtçe şarkı söyleyebileceğini on yıl önce kabul etseydik en azından Ahmet Kaya’yı kurtarırdık. <br/>Ama devletler, “farklı” olanın burnunu sürtmek istiyor. <br/>“Benim istediğim gibi olacaksın” diyor. <br/>Bunu epeyce abartıyor da. <br/>Eğer Kürt vatandaşların çoğunluğunun yaşadığı Güneydoğu’ya giderseniz, özellikle askerî birliklerin yerleştiği bölgelerdeki bütün tepelere aynı cümlenin yazılmış olduğunu görürsünüz. <br/>“Ne mutlu Türküm diyene.” <br/>Bu lafı Kürtlere her gün okutuyorsunuz. <br/>Tamam, Türkiye Cumhuriyeti’nin vatandaşı onlar, ama Türk değiller. <br/>Kürtler. <br/>Ve Kürt olmaktan mutlular. <br/>Onlar ancak “ne mutlu Kürdüm diyene” diyebildikleri zaman Türkiye Cumhuriyeti vatandaşı olmaktan mutluluk duyacaklar. <br/>O güne dek hep huzursuz yaşayacaklar, hep kendilerini yabancı hissedecekler, hep birinin kendilerini “zorladığı” duygusunu içlerinde taşıyacaklar. <br/>Cumhurbaşkanı Abdullah Gül geçenlerde Kürt meselesinde “iyi şeyler olacağını” söyledi. <br/>Bizim Ankara büromuzun öğrendiğine göre bu “iyi şeylerden” biri dağlara taşlara yazılan “ne mutlu Türküm” lafının azaltılması olacakmış. <br/>Bence azaltılması hatta o bölgeden tümüyle kaldırılması çok yerinde olur. <br/>“Ben Kürdüm” diyen birine sürekli olarak, “ben Türküm demedikçe mutlu olamayacaksın” demek “mutlu” bir sonuç vermiyor çünkü. <br/>Artık devletin şu basit gerçeği kabul etmesi gerekiyor. <br/>O insanlar Kürt. <br/>Ve, “ben Kürdüm” diyerek mutlu olmak istiyorlar. <br/>Kürtlerin mutluluğu, Türklerin mutsuzluğu anlamına gelmiyor. <br/>Kürtler Kürt olarak, Türkler Türk olarak mutlu olsunlar, ne çıkar bundan? <br/>Önemli olan insanların mutlu olması değil mi? <br/>Nasıl mutlu olacaklarına devlet bıraksın da insanların kendileri karar versinler. <br/>Böyle yapabildiğimizde “iyi şeyler” olacak. <br/>İyi şeyler olmasını özledi insanlar. <br/>Bu ülkede çok fazla “kötü şey” oldu çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4501.htm), [web.archive.org (arşiv bağlantısı)](http://web.archive.org/web/20090905090034/http://www.taraf.com.tr:80/makale/4501.htm)
