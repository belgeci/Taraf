# Yoksulluk ve sol

*Ahmet Altan 17.04.2009*

<div class="taraf_structure_2col_1zq">
<div class="margen_n">



 <p>Dünya, insanlık tarihinin en büyük kırılma noktasından geçiyor. <br/><br/>Daha önce bir benzerinin hiç görülmediği bir değişim bu. <br/><br/>İnsanoğlunun “bedeniyle” çalışma dönemi bitiyor. <br/><br/>Beş bin yıllık insanlık tarihinde ilk kez oluyor bu.<br/><br/>Biz beş bin yıldır “hayatı”, bedenimizle çalışma esası üzerinden anlayıp yorumluyoruz. <br/><br/>Bütün toplumsal analizlerimiz de bunun üzerinedir. <br/><br/>Köleler vardır, efendiler vardır. <br/><br/>İşçiler vardır, patronlar vardır. <br/><br/>Kölelik bitti. <br/><br/>Şimdi de işçilik bitiyor. <br/><br/>Bu, insanoğlu için tarihinin en olumlu dönüşümü aslında. <br/><br/>Ama “dönüşüm”ün içinde olmak büyük bir çalkantının içinde olmak demektir. <br/><br/>Afrika’da, kurak yerlerden yağmur alan bölgelere göç eden büyük bizon ve ceylan sürüleri vardır. <br/><br/>Yollarının üstündeki nehirleri geçerken bir “cehennem” yaşarlar. <br/><br/>Kimisi suya kapılır, kimisini timsahlar kapar, kimisi timsahlardan kaçmaya çalışırken çamurlu yamaçlarda kayıp bacağını kırar. <br/><br/>O nehri geçtikten sonra mümbit araziler başlayacaktır ama o nehrin içi can pazarıdır. <br/><br/>Biz tam o nehrin içindeyiz işte. <br/><br/>İşçilik bitiyor ama henüz yerine ne konulacağı bilinmiyor. <br/><br/>İşsizlik yeryüzünde artıyor. <br/><br/>“İşçilerin var olduğu” bir hayata göre eğitilmiş ve hazırlanmış insanlar, bu yeni dönemde ne yapacaklarını şaşırıyorlar. <br/><br/>Ne yapacağını bilmeyenler sadece işçiler değil. <br/><br/>Para sahipleri de ne yapacaklarını bilmiyorlar. <br/><br/>Amerika’da patlayan, oradan da dünyaya yayılan kriz, “para sahiplerinin” paralarını bu yeni çağda kullanmayı becerememesinden kaynaklandı. <br/><br/>“Emek” sahibi için de,”para” sahibi için de büyük bir altüst oluş bu. <br/><br/>Ve bu “nehrin” kenarından dolaşma imkânımız yok. <br/><br/>Bunun içinden geçeceğiz. <br/><br/>Bütün dünyayı etkileyen bu büyük sarsıntı Türkiye’yi de derinden etkiliyor. <br/><br/>Siyasi iktidarın, önlemleri almakta gecikmesi, seçim hesaplarıyla ayak sürümesi şimdi bedelini ödetiyor. <br/><br/>İşsizlik yüzde 15,5’u geçti. <br/><br/>DİSK’in hesaplarına göre ise işsizlik yüzde 24, her dört kişiden biri işsiz demek bu. <br/><br/>Bir başka araştırmaya göre de toplumun yüzde ellisi yoksul. <br/><br/>Sadece yüzde 1,5’u “mutlu” azınlık. <br/><br/>Bu tablo, korkunç bir tablo. <br/><br/>Acılarla dolu bir tablo. <br/><br/>Bunun üstesinden nasıl geleceğiz? <br/><br/>Bu, manasız siyasi polemiklerle, tuhaf atışmalarla halledilecek bir sorun değil. <br/><br/>Böyle bir soruna, en azından “teorik” düzeyde bir çare bulmak aslında “sol” kesimin işi. <br/><br/>Sol, bu “cehennem nehrinin” içinde parçalananlara, kayanlara, örselenenlere bir çare aramalı. <br/><br/>Solun tarihî görevi bu. <br/><br/>Ama bu, “işçi sınıfına” ağıt yakarak veya “işçi sınıfının” kaybolmasını “kötü” bir şey sanarak ya da “kapitalistlere” küfrederek çözülecek bir sorun değil. <br/><br/>Çok ciddi analizler gerekiyor. <br/><br/>Meseleyi, sadece “siyasi” boyutuyla değil “toplumsal” boyutuyla ele almak, bu büyük değişimin nedenlerini kavramak, bu nedenlerden kaynaklanan sonuçların nereye varacağını kestirmek ve insanları bu “dönemin” çilelerinden kurtaracak yöntemler bulmak lazım şimdi. <br/><br/>Bizde ne yazık ki bunu becerebilecek derinlikli sol kadrolar yok. <br/><br/>Marksist felsefeyi bilen, bu felsefeyi özümsemiş, Marksist bir bakış açısıyla “liberal” bir ekonomi anlayışını “biraraya” getirmeye çalışacak, ekonomiye “insani” boyutu katacak bir örgüt bile bulunmuyor burada. <br/><br/>Zaten bu eksikliğin siyasi tezahürünü, “çaresiz emekçilerin” AKP saflarına kaymasında görüyoruz. <br/><br/>Liberal ekonomi, yeni çağın, en azından şimdilik, egemen ekonomisi. <br/><br/>Bu ekonomik anlayışın “insani” yanı çok zayıf. <br/><br/>Ezilenlerle, sokakta dilenen sahipsiz çocuklarla, işsiz kalanlarla, yoksullarla çok fazla ilgilenmiyor. <br/><br/>Liberal ekonomiye sol, “insani” bir bakışı nasıl kazandıracak? <br/><br/>Liberalizmi lanetlemek, bir işe yaramaz. <br/><br/>Globalizme sövmek de bir işe yaramaz. <br/><br/>Gerçekleri görmeden, gerçekleri anlamadan, gerçekleri kabul etmeden çözüm bulmazsınız. <br/><br/>On dokuzuncu yüzyılın solu vardı, yirminci yüzyılın da solu vardı. <br/><br/>Yirmi birinci yüzyılın solu hâlâ yok. <br/><br/>Sol, hâlâ yirminci yüzyıl jargonuyla konuşmaya devam ediyor. <br/><br/>Bu yeni yüzyılda ne yapacağız? <br/><br/>Bu nehri nasıl en az kayıpla geçeceğiz? <br/><br/>İşini kaybeden “emek”e yeni bir yer nasıl bulacağız? <br/><br/>İnsanları bu yeni çağa ve yeni hayata nasıl hazırlayacağız? <br/><br/>Bunların şu anda çok açık ve net cevapları yok. <br/><br/>Bu cevaplar ancak bu konular tartışılarak bulunacak. <br/><br/>Ama önce bunu tartışacak insanları bulmamız gerekiyor. <br/><br/>Ne yazık ki onları bu ülkenin sol kadroları içinde henüz bulamıyoruz. <br/><br/>Toplumun dikkatini çekecek gürbüz bir ses çıkmıyor soldan. <br/><br/>Halbuki bu sesin çıkmasının tam zamanı.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5085.htm), [web.archive.org (arşiv bağlantısı)](http://web.archive.org/web/20090905090204/http://www.taraf.com.tr:80/makale/5085.htm)
