# Yargıçlar

*Ahmet Altan 21.05.2009*

<div class="taraf_structure_2col_1zq">
<div class="margen_n">



 <p>Ben “yargıç” dediğimde galiba ilk aklıma gelen, o insanın vakarı oluyor. <br/><br/>Vakur biri. <br/><br/>Adalet dağıtacak bir tarafsızlığa, bir tanrısallığa sahip, hakla haksızlık arasındaki o incecik çizginin korkunç ağırlığını taşıyacak güçlü bir ruha, gerçeği görecek bir vicdana sahip. <br/><br/>Bir yargıç gördüğünde saygı duyarsın yaptığı işe, o işi yapacak güçlü kişiliğe. <br/><br/>Ergenekon sanıklarından Kemal Kerinçsiz, Bakü’de bir yargıçla tanışmış. <br/><br/>Yargıç şöyle tanıtmış kendini. <br/><br/>– Ben başbakanı yakan yargıcım. <br/><br/>İşte böyle konuşan bir yargıç gördüğünüzde hissettiğiniz duyguyu anlatmak zor. <br/><br/>Biraz acımaya benziyor, biraz bir denizanasına dokunduğunda hissettiğin o pelteliğe benziyor, biraz utanmaya benziyor, biraz bıkkınlığa benziyor... <br/><br/>Vakur biri böyle konuşur mu sizce? <br/><br/>Bir yargıç “verdiği hüküm” hakkında böyle sözler söyler mi? <br/><br/>“Başbakanı yakmakla” övünen bu yargıç Sincan’da görev yapıyor. <br/><br/>Geçtiğimiz gün de Cumhurbaşkanı Gül’ü “yakmak isteyen” bir karar verdi. <br/><br/>Cumhurbaşkanı’nın yargılanmasını istedi. <br/><br/>Bu amacına ulaşabileceğini sanmam. <br/><br/>Ama ulaşırsa herhalde Kerinçsiz türünden biriyle karşılaştığında “ben cumhurbaşkanını yakan yargıcım” diye övünecek. <br/><br/>Benim epeyce acıklı bulduğum o destek arayışının cevabını da almış Kerinçsiz’den. <br/><br/>– Gel, alnından öpeyim, demiş Kerinçsiz. <br/><br/>Sonra da o yargıcı arkadaşlarına anlatıyor, “aslan gibi çocuk” diyerek. <br/><br/>Aslan gibi ama “çocuk”. <br/><br/>Bir yargıç kendisi için bunu söyletir mi? <br/><br/>Neden bilmiyorum ama bu tür yargıçlardan bizde biraz fazla var gibi geliyor bana. <br/><br/>Geçen gün de Danıştay’da bir yargıç konuşuyordu. <br/><br/>Ergenekon davasıyla birleştirilen Danıştay Davası’nın bir “türban” meselesi olduğunu söylüyordu hâlâ. <br/><br/>O da “aslan gibi çocuklardan”. <br/><br/>Bir gün Kerinçsiz’le tanışırsa sanırım o da kendini tanıştırmak için uygun bir anlatım bulur. <br/><br/>Böyle insanların yargı dünyasında bulunmaması gerektiğine inanıyorum ben. <br/><br/>Yargıdan adalet ve vakar bekliyorum. <br/><br/>Ama bu, o kadar çok bulunmuyor. <br/><br/>Tabii bu tür yargıçlara sahip olmanın bir bedeli var. <br/><br/>Dün Eser Karakaş, harika bir yazı yazmıştı <i>Star</i> gazetesinde. <br/><br/>Hukuku anlatmıştı. <br/><br/>Ve mealen demişti ki, “Bizim yüksek yargıçlar her konudan bahsediyorlar da kendi ürettikleri hukuk kararlarının uluslararası geçerlik testinden kaç puan aldığından bahsetmiyorlar.” <br/><br/>Bunu söylemesinin nedeni birkaç rakama bakması. <br/><br/>Avrupa İnsan Hakları Mahkemesi’ne yirmi iki yılda 1939 dava gitmiş Türkiye’den. <br/><br/>Bizim yargıçların verdiği kararlar bu uluslararası mahkeme tarafından incelenmiş. <br/><br/>1676 tanesinde “hata” bulunmuş. <br/><br/>Aynı sürede İspanya’dan giden davalarda ise sadece 39 dava sorunlu çıkmış. <br/><br/>Şimdi bir ülkenin yargıçlarını düşünün ki verdikleri 1939 karardan 1676 tanesi “evrensel hukuk” ölçüleri açısından sakat. <br/><br/>Böyle bir ülkenin “adaletinden” ve hukukundan kuşku duymaz mısınız? <br/><br/>Zaten hukuk, bu durumda olmasa o “367” rezaletleri, türban davaları, kapatma davaları falan yaşanır mıydı? <br/><br/>Anayasa Mahkemesi’nin üyeleri, anayasayı ortadan kaldıran darbecileri kutlamaya gider miydi? <br/><br/>Genelkurmay’da verilen “darbe” brifinglerine yargıçlar koşar mıydı? <br/><br/>Karakaş’ın verdiği örneklere bakarak konuştuğunuzda şunu rahatlıkla söyleyebiliyorsunuz, “bizim hukuk bir buzdolabı ya da araba olsaydı, o malı ihraç edemezdik, çürük olduğu için kimse almazdı.” <br/><br/>Biz, kararları dünyada geçerli olmayan yargıçlar barındırıyoruz bu ülkenin hukuk sisteminde. <br/><br/>Yüksek mahkemelerin yüksek yargıçları her fırsatta kalkıp konuşuyorlar. <br/><br/>Her şeye değiniyorlar ama asıl değinmeleri gereken konuya, hukuka, hiç değinmiyorlar. <br/><br/>Bu ülkenin hukuku ne durumdadır, bu ülkenin hukukçularının verdiği kararlar neden uluslararası hukuk sahnesinde geçersiz kalmaktadır, bunlardan söz etmiyorlar. <br/><br/>Sanırım bizim yargıçların önemli bir kısmı siyaseti hukuktan daha fazla seviyor. <br/><br/>Zaten kendilerini adaletten ziyade devlete yakın buldukları bir araştırmayla ortaya çıkmıştı. <br/><br/>Onun için de adaleti değil de “devleti” savunuyorlar. <br/><br/>Ama tabii bir soru çıkıyor ortaya. <br/><br/>Devlet ne? <br/><br/>Anlayabildiğim kadarıyla, yargıçların çoğuna göre devlet “sivil olmayan” bir şey. <br/><br/>Otoriter. <br/><br/>Kendi halkından daha değerli ve yüce. <br/><br/>Halkına hizmetle yükümlü değil aksine halk ona hizmetle yükümlü. <br/><br/>Böyle bir devlet anlayışları var gibi gözüküyor. <br/><br/>Halka zarar veren, onları öldüren, onlara işkence yapan “devlet” görevlilerinin çoğunluğunun paçasını kurtarması da bu sebepten. <br/><br/>Galiba bir yargıç ister “devlet” adına ister başka bir şey adına “adaletten” uzaklaştı mı kaçınılmaz olarak vakardan da uzaklaşıyor. <br/><br/>Kendini, “ben bilmemkimi yakan adamım” diye tanıtabiliyor o zaman. <br/><br/>Ve, Ergenekon’dan da alkışı alıyor. <br/><br/>– Aslan gibi çocuk. <br/><br/>Ben yargıçların daha sıradan ve sade bir şekilde tanıtılabilmesini isterdim doğrusu. <br/><br/>Vakur ve adaletli yargıç. <br/><br/>Bu kadarı yeterdi.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5628.htm), [web.archive.org (arşiv bağlantısı)](http://web.archive.org/web/20090905090353/http://www.taraf.com.tr:80/makale/5628.htm)
