# Tahammül

*Ahmet Altan 16.07.2009*

<div class="taraf_structure_2col_1zq">
<div class="margen_n">



 <p>Peki, şimdi şu cümleyi okuyun ve bana fikrinizi söyleyin. <br/><br/>CHP’li bir kadın aynen şöyle demiş: <br/><br/>“Türkiye’deyiz ve etrafımızda türbanla gezenlerin varlığına tahammüllüyüz.” <br/><br/>Ne diyorsunuz bu cümleye? <br/><br/>İnsanı öfkelendiriyor değil mi? <br/><br/>Önce insan “sen kimsin” diye sormak istiyor. <br/><br/>“Kim olarak tahammül gösteriyorsun?” <br/><br/>“Tahammül göstermek” bir tercihtir. <br/><br/>Tahammül gösteren, “tahammül göstermemesi” mümkün olan biridir. <br/><br/>O zaman da şunu sormak istiyor insan. <br/><br/>“Tahammül göstermezsen ne yapacaksın?” <br/><br/>Tabii sorular akıp gidiyor. <br/><br/>“Niye türbanlı sana tahammül göstermiyor da sen türbanlıya tahammül gösteriyorsun?” <br/><br/>“Türkiye senin malın mı, orada yaşayanların hangilerine tahammül göstereceğine karar verme yetkisini sana kim bağışladı?” <br/><br/>“Hangi nedenden dolayı sen tahammül gösterecek mertebedesin de, sana benzemeyen tahammül gösterilecek düzeyde?” <br/><br/>“Ne zamandan beri kendini, ona buna tahammül gösterecek yüksek bir mevkide görüyorsun?” <br/><br/>“Tahammül göstermek, içinde tahammül göstermeme gibi bir tehdidi de barındırır, neden aynı ülkede, bu ülkenin senin kadar sahibi olan insanları tehdit etmeye kalkışıyorsun?” <br/><br/>“Kalkıp aynı şekilde birisinin de sana tahammül göstermesine, ‘ben sana tahammül gösteriyorum’ demesine razı mısın?” <br/><br/>Bu sorular böyle akıp gider. <br/><br/>Şimdi işin gerçeğine gelelim. <br/><br/>Bu cümleyi söyleyen bir CHP’li kadın değildi. <br/><br/>Bir türbanlı için de söylenmemişti. <br/><br/>Bu cümlenin gerçeği şöyle: <br/><br/>“Türkiye’deyiz ve etrafımızda içki içenlerin varlığına tahammüllüyüz.” <br/><br/>Bu cümleyi dün <i>Yeni Şafak</i> gazetesinde Fehmi Koru yazdı. <br/><br/>Koru, çok iyi bir eğitim görmüş, zeki, bilgili, dindar bir yazar. <br/><br/>Genellikle soğukkanlı biri olarak bilinir. <br/><br/>Demokrasiden yana bir yazar olarak tanınır. <br/><br/>Ama anlaşılıyor ki “demokrat” olmak öyle söylemekle olmuyor, onu gerçekten içine sindirmen, benimsemen, insanların eşitliğine inanman lazım. <br/><br/>Dindarların hayat hakkını kısıtlayan askeri kışlaya geri göndermek için demokrat olabiliyorsun ama iş “içkiye” geldi mi ülkenin “ordusunun” yerini sen alıveriyorsun. <br/><br/>“Tahammül gösterme” kudretini kendinde görüyorsun. <br/><br/>Tehdit, bilinçaltından ortaya çıkıveriyor. <br/><br/>Sana benzemeyene gösterdiğin “tahammülün” ne zaman biteceği, bittiğinde ne olacağı, ortada ürkütücü bir soru olarak kalıveriyor. <br/><br/>Ve o zaman insan sormak istiyor, “tahammülün bittiğinde ne yapacaksın?” <br/><br/>Bakın bu ülkede tanrıya inanan, “cenneti hak etmek” için tanrının buyruklarına uyan, o buyrukların gereğini yerine getiren insanlar var. <br/><br/>Bu, onların en tabii hakkı. <br/><br/>Ama “tanrının cehennemine” gitmeyi göze alanlar da var. <br/><br/>Buyruklara uymuyorlar, cezasını da ödemeye razılar. <br/><br/>Bu da, onların en tabii hakkı. <br/><br/>Kimsenin “cehenneme gitme hakkı yoktur” diyenler de var; Taliban gibi, El Kaide gibi, onlar cennete ve cehenneme gidecekleri bu dünyada iken belirlemek istiyorlar. <br/><br/>“Cennete gitmeyi hak etmeyen kimse yaşamasın” diye uğraşıyorlar. <br/><br/>Sadece cennete gitmeyi hak etmiş insanlardan oluşan bir dünya düşünebiliyor musunuz? <br/><br/>Dindarlar elbette benden daha iyi bilecekler şu sorunun cevabını: <br/><br/>“Tanrı, yalnızca cennete gideceklerin yaşayacağı bir dünya yaratmak isteseydi, bu işi Taliban’a, El Kaide’ye, içki içenlere tahammül gösteren yazarlara mı bırakırdı yoksa kendi mi yapardı?” <br/><br/>Laikliği “rakı içmek” sanan general ile inancı sadece “içki içmemek” sanan dindar arasında ne fark var? <br/><br/>Din, bu kadar basit bir şey mi gerçekten? <br/><br/>İçki içme, namazını kıl, oruç tut, zekât ver, Kâbe’ye git sonra da bunları yaptığın için ona buna “tahammül gösterecek” mertebede gören bir “büyüklüğe” kaptır kendini. <br/><br/>Bu mu dindarlık, bu mu mümin olmak? <br/><br/>Tevazua ne oldu? <br/><br/>Ben dindar değilim, çok günah işledim, Allah izin verirse daha da işleyeceğim. <br/><br/>Bir günahkârım. <br/><br/>Ama bir tek gün, herhangi bir insana, sadece bana benzemediği için “tahammül göstermeyi” aklımdan geçirmedim, kendimi bir tek gün “tahammül gösterme” mertebesinde görmedim. <br/><br/>Beni kim yarattıysa benim ne olduğuma da en iyi o karar verir, benim ne yaptığımı o anlar ve eğer O varsa elimdeki bütün gücü “kendimi” korumaktan ziyade kendime benzemeyenleri korumak için kullandığımı bilir. <br/><br/>Herkes kendini ve kendine benzeyeni korur, önemli olan sana benzemeyeni korumak, onun hakkını kendi hakkın gibi savunmak. <br/><br/>Sana benzemeyene “tahammül göstermek” değil, sana benzemeyene “böbürlenmek” değil, sana benzemeyeni gizlice “tehdit etmek” değil, kendini güçlü gördüğünde “güçlülerin” sana bir zamanlar yaptığını yapmak değil önemli olan... <br/><br/>Önemli olan, kendini “cennete en layık” hissettiğinde bile “cehennemlik” olanların yaşama hakkını korumak, onların çekeceği acıyı bilerek onları uyarmak. <br/><br/>Kendini güçlü ve kalabalık görenin, “güçsüz ve zebun” olanlara “tahammül göstermeyi” lütfettiği bu ülkede demokrat olmak zor, dindar olmak da zor.<br/><br/>Böyle “demokratlarla” “dindarları” gördüğünde insan, bir an önce hayırlısıyla şu cehenneme gitsem de bu ülkeden kurtulsam diye geçiriyor içinden.</p>
<br/>
<br/>
<br/>



<br/>


<div id="taraf_not">
</div>

</div>


</div>
