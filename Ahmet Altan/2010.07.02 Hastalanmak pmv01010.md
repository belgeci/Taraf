# Hastalanmak

*Ahmet Altan 02.07.2010*

<div class="yazi"><p>İşçiler, ince demirlerden yapılmış inşaat iskeletinin çapraz kollarına basarak inip çıkıyorlar, başlarında baret, bellerinde emniyet kemeri yok, hem duvarları sıvıyorlar, hem kendi aralarında konuşuyorlar.</p>
<p>Arada bir, aşağıya “Apé Musa” diye bağırıp bir şeyler istiyorlar, Musa Amca bocurgatın ucundaki çengele bazen bir kova, bazen bir levha bağlayıp çekmeleri için yukarıya sesleniyor.</p>
<p>Ara verdiklerinde çimlere oturup çay içiyorlar.</p>
<p>Apé Musa, bana “amca” diyor.</p>
<p>Amcanın amcasıyım.</p>
<p>Bahçedeki tatsız armutlar etlenmeye başlamış.</p>
<p>Nar çiçekleri usulca büyüyor.</p>
<p>İri manolya ağaçlarının çiçekleri kararıyor.</p>
<p>Apartmanın kapıcısı, yan binadaki meslektaşıyla şakalaşıyor.</p>
<p>Küçük bir kamyonette taze patates satan bir adam geçiyor, arka taraftaki patates çuvallarının arasında oğlu ciddi bir yüzle oturuyor.</p>
<p>Sokağın başındaki hırdavatçı mobilyacıyla tavla oynuyor, terzi kadınlar cılız bir ağacın altına koydukları küçük masanın başında sohbet ediyorlar.</p>
<p>Hayat, kendi kanaviçesini minicik ipliklerle dokuyor, insanlar, ağaçlar, çiçekler kımıldanıp duruyor.</p>
<p>Her şey hatta hayatın kendisi bile bana anlamsız geliyor.</p>
<p>Kendimi “savaş durmalı, savaş durmalı” diye düşünürken yakalıyorum.</p>
<p>Sanki başka hiçbir şeyden konuşmamalı, başka hiçbir konuda yazmamalı, başka hiçbir şey düşünmemeliyim.</p>
<p>Ölüm beni yakalayıp hayatın dışına çekmiş gibi.</p>
<p>Temmuz geldi.</p>
<p>Dağlar sıcaktan yanıyor.</p>
<p>Çocuklar birbirlerini öldürüyorlar.</p>
<p>Bir üsteğmen vurulmuş, bir çavuş, üç korucu, on iki PKK’lı.</p>
<p>Vurulan her çocuktan kendini sorumlu tutmak, sürekli olarak “durun” diye bağırmak istemek, bir “hastalık” hali olmalı.</p>
<p>“Hastalanıyorum galiba” diye düşünüyorum.</p>
<p>Kızgın güneşin altında kurşunu yiyen çocuklar, göğüslerinde kan lekeleri.</p>
<p>Terleri kanlarıyla birlikte kuruyor vurulduktan sonra.</p>
<p>Ben manolya ağaçlarını severim, nar çiçeklerini, çay içen işçilerle ahbaplık etmeyi, terzi kadınlara takılmayı severim.</p>
<p>Hiçbir şeyin tadını çıkaramaz oldum.</p>
<p>Bu hale nasıl geldim bilmiyorum.</p>
<p>Kadınlar açık ayakkabılar giyiyor, pembe topukları, ojeli parmakları gözüküyor, adım attıkça bol ve kısa eteklerinin altından diz kapaklarının arkasındaki kıvrımlar beliriyor.</p>
<p>Her adım attıklarında incecik bluzlarının, eteklerinin altında bir rüzgâr dolaşıyor.</p>
<p>Sahilde çocuklar yüzüyor.</p>
<p>Uzakta yelkenliler.</p>
<p>Öğleden sonraları zevk dolu gizli günahlara batan kadınlar dolaşıyor şehrin sokaklarında.</p>
<p>Kendilerini bekleyenlerle buluşacakları günahkâr apartmanların serin ve gölgeli antrelerine girdiklerinde solukları hızlanıyor.</p>
<p>Amerika’da bir Rus casus örgütü yakalanmış, aralarından en kızıl saçlısı İstanbul’a da gelmiş, kimbilir kimlerle buluştu, neler yaptı, neler konuştu.</p>
<p>Maceraları, biraz Le Carre’nin anlattıklarına, biraz da Graham Greene’in <i>Havana’daki Adamımız</i>’a benziyor, acemilikleri, aldırmazlıkları, açgözlülükleri, korkuları gazete sayfalarına yansıyor.</p>
<p>Bir casus haberinden ziyade bir romanı andırıyor maceraları.</p>
<p>Magazin sayfalarında genç bir çiftin ayrıldıktan sonra birbirleri hakkında anlattıkları var, “aşk nedir” tartışmaları sürüyor onların anlatımları üzerinden.</p>
<p>Bir kadın niye aldatır, aldatıldığını öğrenen erkek, bu gerçeği öğrendiği ilk anda neler hisseder?</p>
<p>Aldatmanın o karmakarışık duyguları, heyecan, korku, aldatılana duyulan öfke ve şefkat, gizli bir pişmanlığın gölgesi, yeni hayallerin saklanılmaya çalışılan bir gülümsemeyle bastırılması, “eski eşe” duyulan yabancılık, yenisine duyulan istek ve kızgınlık.</p>
<p>Hayat birbirine benzemez binlerce görüntüyle çoğalıp duruyor, her veçhesinde bir başka duygu kımıldıyor.</p>
<p>Severim ben hayatı, her mırıltısını, her kıpırtısını, her heyecanını, her zevkini severim, hayata dokunmayı, hayatı anlamayı severim.</p>
<p>Ama hayatla aramda bir kopukluk, ölü çocuklarla dolu bir mesafe var.</p>
<p>“Savaş durmalı, savaş durmalı” diye düşünürken yakalıyorum kendimi, hiç durmadan “durun” diye bağırmak istiyorum.</p>
<p>Bunun çaresiz bir çaba olduğunu, sesimin hiçbir yere, hiçbir kimseye ulaşmayacağını biliyorum.</p>
<p>Bu bir hastalık olmalı.</p>
<p>İyileşmek istiyor ve iyileşme ihtimalinden bile derin bir utanç duyuyorum.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-hastalanmak.htm), [web.archive.org (arşiv bağlantısı)](http://web.archive.org/web/20100704055407/http://www.taraf.com.tr:80/ahmet-altan/makale-hastalanmak.htm)
