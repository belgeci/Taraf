# Cunta mı var?

*Ahmet Altan 16.06.2009*

<div class="taraf_structure_2col_1zq">
<div class="margen_n">



 <p>Genelkurmay dün, bazılarının “darbe belgesi” olarak da değerlendirdiği “AKP’yi ve Gülen’i bitirme planı” hakkında iki ayrı açıklama yaptı. <br/><br/>Birincisi Genelkurmay Başkanlığı Askerî Savcılığı tarafından yapıldı. <br/><br/>O açıklamadan kısa bir süre sonra da Genelkurmay Başkanlığı’ndan ikinci bir açıklama geldi. <br/><br/>Öncelikle şunu söylemeliyiz ki Genelkurmay o eski “tehditkâr” ve suçlayıcı üslubundan vazgeçmiş. <br/><br/>Bu, olumlu bir gelişme. <br/><br/>Genelkurmay’ın üslup değişikliğindeki hakkını teslim ettikten sonra işin özüne gelelim. <br/><br/>İşin özü doğrusu biraz çetrefilli. <br/><br/>İki ayrı açıklamada da, “bu belgenin Genelkurmay’ın herhangi bir biriminde hazırlandığına ilişkin bir kanaate varılmadığı” söyleniyor. <br/><br/>Bu epeyce muğlak bir ifade. <br/><br/>“Genelkurmay’ın herhangi bir birimi” ifadesi, bu belgenin Ankara’daki karargâhta hazırlanmadığını mı söylüyor yoksa “Türk Silahlı Kuvvetleri’nin herhangi bir birimi tarafından hazırlanmadığı” anlamına mı geliyor, onu kavramak pek kolay değil. <br/><br/>Ama net olarak anlaşılan şu: <br/><br/>Genelkurmay Başkanlığı, “bu belge için ben emir vermedim” diyor. <br/><br/>Bu belge, Genelkurmay Başkanlığı’nın “emri ve bilgisi” dışında hazırlanmış. <br/><br/>Bu, hem iyi bir haber, hem de kötü bir haber. <br/><br/>İyi haber çünkü Genelkurmay, “ben darbe planları yapmıyorum” diyor ve bunun “suç” olduğunu kabul ediyor. <br/><br/>Kötü haber çünkü orduda “emir komuta dışında” darbe belgeleri hazırlayan birilerinin bulunma ihtimali ortaya çıkıyor. <br/><br/>Dün, çok başarılı haberlere imza atan Mehmet Baransu ile konuşan bir emekli orgeneral, ordu içindeki bir “ekipten” söz ediyordu. <br/><br/>Ordu içindeki “ekiplerin” dünyanın her yanında adı aynıdır. <br/><br/>“Cunta.” <br/><br/>Bir cunta mı var ordunun içinde? <br/><br/>Genelkurmay Başkanlığı tarafından yapılan açıklama, bu sorunun ciddiyetle sorulması gerektiğini ortaya koyuyor. <br/><br/>Zaten Genelkurmay da, “Türk Silahlı Kuvvetleri, daha önce de ifade edildiği üzere, demokrasi ve hukuk ilkeleri ile bağdaşmayan davranış ve düşüncelere sahip personeli bünyesinde barındırmaz,” diyor. <br/><br/>Bu da, olumlu bir açıklama. <br/><br/>Ama gene bir sorun var. <br/><br/>Bizim yayımladığımız belge, bu belgenin altında imzası bulunan Albay’ın dönem arkadaşı olan Ergenekon sanığı eski bir subayın ofisinde bulundu. <br/><br/>Ve, devlet kayıtlarına girdi. <br/><br/>Bugün bir başka haberimizde göreceğiniz gibi “anaokullarını, devlet dairesindeki peruklu kadınları, Kuran kursu olduğundan kuşkulanılan evlerdeki Kuran’ı” takip eden “Jandarma İstihbarat”, devlet kayıtlarına geçen bu belgeyi nasıl görmedi? <br/><br/>Askeri bu kadar yakından ilgilendiren bir belgenin, askerî istihbarat tarafından fark edilmemesi, fark edildiyse “komutanlara” rapor edilmemesi ne anlama geliyor? <br/><br/>Bir gazetenin eline geçebilen belge, Genelkurmay İstihbaratı’nın eline geçmedi mi? <br/><br/>Geçmediyse, nasıl geçmedi? <br/><br/>Geçtiyse, niye komutanların bundan haberi yok? <br/><br/>İncelemenin başlatılması için bir gazetenin bunu yayımlaması mı gerekiyordu? <br/><br/>Şu anda devlet dosyalarında bulunan böyle bir belge karşısında Genelkurmay nasıl bu kadar habersiz yakalanabiliyor? <br/><br/>Neredeyse ülkenin yarısını fişlemek için çalıştığını daha önce belgelerle açıkladığımız Silahlı Kuvvetler, kendi işi dışındaki meselelere fazla daldığı için mi kendisini böylesine ilgilendiren işlerin farkına varamıyor? <br/><br/>Yoksa... <br/><br/>Ordunun istihbarat birimleri bu “belgeyi” çoktan biliyorlardı da “o belgeyi hazırlayanlarla” işbirliği yapıp bunu komutanlarından mı sakladılar? <br/><br/>Yoksa... <br/><br/>Komutanlar bunu zaten biliyorlardı da bugün “bilmiyormuş” gibi mi yapıyorlar? <br/><br/>Hangisi doğru bunların? <br/><br/>Genelkurmay’ın sanırım bunları da açıklaması gerekiyor. <br/><br/>Bu konuda “yayın yasağı” getirmek yerine bu konuların üstüne açıkça gitmek Genelkurmay için de ülke için de daha hayırlı olur. <br/><br/>Bu belgenin altında, daha önce bir başka “andıçın” altında da imzasına rastlanan bir albayın imzası bulunuyor. <br/><br/>O “imzanın” gerçek olup olmadığını anlamak o kadar zor olmasa gerek. <br/><br/>Eğer o belge, bazılarının ima etmeye çalıştığı gibi “sahte” ise bunu kimin yaptığını bulmak da çok güç değil. <br/><br/>Ofisinde o belge bulunan Ergenekon sanığı ile o belgeyi bulan polislere bunu sorarsınız. <br/><br/>Bu, niye bugüne kadar yapılmadı? <br/><br/>Şu anda görev başında olan “imzacı” albaya gerekli sorular soruldu herhalde ama Genelkurmay’ın kesin bir dille “bu belge sahtedir” diyememesi, sanırım bu belgenin gerçekliğinin kanıtlanmasının mümkün olduğunu görmelerindendir. <br/><br/>Türkiye uzun bir süredir bir karanlığın içinde yaşıyor. <br/><br/>Susurluk ve Ergenekon bize devletin içinde çeteler bulunduğunu, bu çetelere subayların da katıldığını gösterdi. <br/><br/>Darbe Günlükleri, ele geçen planlar, lahikalar, orduda darbe hazırlıkları yapıldığını açığa çıkardı. <br/><br/>Eleştirilemeyen, denetlenemeyen ordunun içinde tuhaf işler yaşandı. <br/><br/>Artık bunlara bir son verilmeli. <br/><br/>Bunun yolu ise belli, açıklık. <br/><br/>Yayın yasağı koyarak bunları çözemeyiz, Genelkurmay “ben yapmadım” diyorsa yapanı bulsun ve toplumun gözü önünde yargıya havale etsin.<br/><br/>“Kol kırılır yen içinde” anlayışını sürdürmenin kimseye yararı yok, o yenin içinde sadece kol değil bu ülkenin beli kırıldı çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6080.htm), [web.archive.org (arşiv bağlantısı)](http://web.archive.org/web/20090822054320/http://www.taraf.com.tr:80/makale/6080.htm)
