# Palavra siyaseti

*Ahmet Altan 14.11.2012*

<div class="yazi"><p>Palavracılığın günlük hayatta sempatik bir yanı da vardır, bir zaman sonra palavracıyı tanır, anlattıklarını eğlenerek dinlersiniz.</p>
<p>Ama siyasette <b>“palavra”</b> çok tehlikeli bir iştir, bedeli ağırdır.</p>
<p>Tayyip Erdoğan, hızla yükselen bir ivmeyle siyasetini <b>“palavra”</b> üzerine dayandırmaya başladı.</p>
<p>Yapamayacağı işleri yapacakmış gibi bağıra çağıra anlatıp ortalığı birbirine katıyor.</p>
<p>Sanırım halkın palavracılıktan hoşlandığına dair yanlış bir algısı var.</p>
<p>Halkın bir kesimi o <b>“babalanmaları”</b> gerçek sandığı sürece bundan hoşlanıp destekler ama onların <b>“palavra”</b> olduğunu anladığında öfkelenir.</p>
<p>Ben size bu palavralardan ve sonuçlarından bir iki örnek vereyim isterseniz, tehlikenin ne olduğunu hep birlikte görelim.</p>
<p>Başbakan, İsrail’i Gazze’den çıkartacakmış gibi davrandı.</p>
<p>Suriye’ye girecekmiş, ona her dediğini yaptıracakmış gibi davrandı.</p>
<p>Şimdi de idamı geri getirecekmiş gibi yapıyor.</p>
<p>Onun İsrail politikasının sonucunda, İsrail’in gözü dönmüş yönetimi dokuz yurttaşımızı öldürdü.</p>
<p>Erdoğan parmağını kımıldatamadı.</p>
<p>Suriye, uçağımızı düşürüp iki pilotumuzu öldürdü, üstelik bir de <b>“ben vurdum”</b> diye açıkladı.</p>
<p>Biz <b>“yok sen vurmamışsındır”</b> deyip geri adım attık, durduk yerde pilotlarımızı palavraya kurban verdik.</p>
<p>Başbakan, <b>“idamı geri getirmekten”</b> söz etti, Dışişleri Bakanı Avrupalılara <b>“siz ona bakmayın, o Norveç’ten söz ediyor”</b> demek zorunda kaldı.</p>
<p>İsrail’le ve Suriye’yle savaşmadığımız iyi oldu ama Erdoğan’ın <b>“savaşacakmış”</b> gibi davranma palavralarını insanlarımız hayatlarıyla ödediler.</p>
<p>Başbakan birkaç oy alacak diye o palavralara gerek yoktu.</p>
<p>Gerçekçi davransaydı, yapamayacağını yapacakmış gibi söylemeseydi, o iki ülkeyi eleştirip durması gereken yerde dursaydı, o insanlar şimdi hayatta olacaktı.</p>
<p>İdam palavrası ise toplumu gerdikçe geriyor.</p>
<p>Başbakan’ın aklında, <b>“başkanlık”</b> kılıfında bir <b>“tek adam rejimi”</b> kurup ülkede canının istediğini asma yetkisine sahip olmak gibi hastalıklı hayaller olabilir.</p>
<p>Ama bunu yapamaz.</p>
<p>Erdoğan idamı geri getiremez.</p>
<p><b><br/>“İdamı geri getiriyoruz”</b> dediğiniz anda Türkiye’yi Avrupa’dan atarlar.</p>
<p>Dünya siyaseti, bir <b>“yapboz”</b> oyunu gibi kurulmuştur, her ülkenin durduğu yer diğer ülkelerin durduğu yeri de belirler, bir ülkeyi kımıldattığınızda birçok ülke birden kımıldamak zorunda kalır.</p>
<p>Türkiye’yi Avrupa’dan çıkartacak böyle bir adım attığınızda bu sadece Türkiye’yi değil dünyadaki birçok ülkeyi de ilgilendirir ve sorun bir anda <b>“uluslararası”</b> bir sorun hâline gelir.</p>
<p>Bugün dünyadaki hiçbir siyasetçinin, ülkesini böylesine büyük bir değişime sürükleme gücü ve lüksü yoktur, bunu yapmaya kalktığında çok ciddi tepkilerle karşılaşır.</p>
<p>Erdoğan yapamayacağı işleri yapacakmış gibi palavrayı sıkıyor ama bunun iki çok büyük tehlikesi var.</p>
<p>Birincisi, gerçekten yapacağını sanabilirler.</p>
<p>İkincisi ve bence daha da tehlikelisi, yapamayacağını bilirler ama Türkiye’yi karmakarışık etmek için bu bahaneyi kullanırlar.</p>
<p>Erdoğan, <b>“ben Türkiye’yi Avrupa’dan çıkartacağım, başka bloka katılacağım”</b> dediğinde birçok ürkütücü ihtimal devreye girer.</p>
<p>Türkiye’yi ekonomik açıdan sıkıştırmaktan askerî darbeye kadar her türlü bela karşımıza dikilir.</p>
<p>Tarhan Erdem, iki gündür boşuna <b>“darbe uyarıları”</b> yapmıyor.</p>
<p>Bu sefer darbe olursa, Erdoğan da dâhil olmak üzere hepimizi evimizin önünde vururlar, Endonezya tipi bir darbe olur bu, kan sel olur akar sokaklarda.</p>
<p>AKP yöneticileriyle muhafazakârların bir kısmı Erdoğan’ın palavralarını sırıta sırıta dinliyor ama bu sefer bir darbe gelirse Türkiye’den <b>“muhafazakâr politikacı”</b> denen insan türünü kökünden kazırlar.</p>
<p>Onlar sanıyor ki bu sefer de sadece yazarçizerleri temizlerler, öyle olmaz, hep beraber gideriz.</p>
<p>Hep birlikte Erdoğan’ın palavralarına kurban ediliriz.</p>
<p>Böyle <b>“asacam kesecem”</b> palavralarıyla sorunları çözemeyeceğimiz gibi daha da büyük sorunlarla karşılaşırız.</p>
<p>Artık bu palavraları bitirmek lazım.</p>
<p><b><br/>“Siz ona bakmayın Norveç için söylüyor”</b> sözleriyle de kurtulamayacağımız bataklıkların içine girmenin âlemi yok.</p>
<p>Başbakan, dur durak, sınır, ölçü tanımaz hâle geldi.</p>
<p><b><br/>“Başkan olacağım, başkan olacağım”</b> kasılmalarıyla bütün ülkeyi felakete sürükleyecek.</p>
<p> <br/>Her yandan uyarılar geliyor, aklı başındaki herkes Erdoğan’ı da AKP yönetimini de bu sarhoşluktan ayıltmaya çabalıyor, AKP’liler yazılanları biraz dikkatli biçimde okusunlar bence. </p>
<p>Yaklaşan belayı daha nasıl anlatacağız?</p>
<p>Kör müsünüz gerçekten, bu palavraların nelere yol açabileceğini görmüyor musunuz?</p>
<p>Oyun mu bir ülkeyi yönetmek, <b>“palavracılık şampiyonası”</b> mı bu?</p>
<p>Ciddi sorunlarımız var, bu gayrıciddiyetin, bu palavracılığın ne yeri, ne zamanı, aklınızı başınıza toplayın.</p>
<p>Barış içinde, huzur içinde, eşit, özgür ve zengin yaşamak için her imkânımız var, palavra balonlarıyla uçup Çankaya’ya konma hayalleri için yakacak mısınız bu ülkeyi de, kendinizi de? </p>
<p>Rahat batıyor mu size?</p><b>
<p><br/>ahmetaltan111@gmail.com</p>
<p></p></b> 
</div>

Kaynak: [taraf.com.tr](http://www.taraf.com.tr/ahmet-altan/makale-palavra-siyaseti.htm), [web.archive.org (arşiv bağlantısı)](http://web.archive.org/web/20131029205449/http://www.taraf.com.tr/ahmet-altan/makale-palavra-siyaseti.htm)
