# Yüz yıllık sessizlik

*Ahmet Altan 10.03.2012*

<div class="yazi"><p>Osmanlı’da padişahlar eleştirilemezdi, önceleri eleştirenleri boğdururlardı, sonraları biraz daha yumuşadılar sadece sürgüne göndermeye başladılar.</p>
<p>İttihatçılar da eleştirilemezdi, onlar, eleştirenleri sokakta vurdururlardı.</p>
<p>Atatürk de eleştirilemezdi, o cumhuriyetçi olduğu için İttihatçılardan da son dönem padişahlarından daha hızlı çıkmıştı, eleştirenleri İstiklal Mahkemesi tarikiyle sehpaya gönderiverirdi; tarihçiler benden daha iyi bilir ya, benim bildiğim Atatürk’ün öldürttüğü adam sayısı Abdülhamit’in öldürttüklerinden çok daha fazladır.</p>
<p>İsmet Paşa da eleştirilemezdi.</p>
<p>Demokrat Parti iktidarının ilk başlarında eleştirilebilirdi, ne de olsa <b>“demokrasi”</b> gelmişti, son dönemlerinde onlar da eleştirenleri hapsetmeye koyuldular.</p>
<p>27 Mayıs’tan sonra generallerin dönemi başladı.</p>
<p>Ordu tümüyle eleştiri dışı bırakıldı.</p>
<p>Şimdi <b>“eleştirilmeme”</b> sırası AKP hükümetinde, ilk başlarda çok eleştirildiler, şimdi medya eski alışkanlığına döndü.</p>
<p>Artık kimseyi asmıyorlar ama sanırım bu sefer konu <b>“para”</b>, bir kısmı yeni dönemde kazandığı paradan vazgeçmek istemiyor, bir kısmı da hükümeti eleştirirse çeşitli biçimlerde para kaybedeceğinden korkuyor.</p>
<p>Bugün yaşadıklarımız ortada.</p>
<p>Devlet dağılmış durumda.</p>
<p>Hâlâ insanlar arasında eşitlik kurulamamış.</p>
<p>Hepsini tek tek söylemeye gerek yok, neler yaşandığını hepimiz biliyoruz işte.</p>
<p>Bu durum, <b>“yüz yıllık sessizliğin”</b> sonucu.</p>
<p>Eleştiri, iktidarların suyu sabunudur, eleştiri olmadı mı iktidarlar kirlenir.</p>
<p>Kirli iktidarlar toplumu da kirletir.</p>
<p>Yaptıklarının hiçbir eleştiri ve tepkiyle karşılaşmaması iktidarlarda her şeyi yapabilecekleri duygusu yaratır, her şeyi yapabileceğine inanan da her şeyi yapmaya kalkar.
                                    	<br/><br/>
<a class="lnk2" href="/web/20130525043357/http://www.taraf.com.tr/login/" style="font-size:16px;color:#0000FF;"><u><b>
			  Yazının devamını okumak için tıklayın.</b></u></a><br/>
</p></div>

Kaynak: [taraf.com.tr](http://www.taraf.com.tr/ahmet-altan/makale-yuz-yillik-sessizlik.htm), [web.archive.org (arşiv bağlantısı)](http://web.archive.org/web/20130525043357/http://www.taraf.com.tr/ahmet-altan/makale-yuz-yillik-sessizlik.htm)
