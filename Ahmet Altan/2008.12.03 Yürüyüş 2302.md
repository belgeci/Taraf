# Yürüyüş

*Ahmet Altan 03.12.2008*

<div class="yazi">Churchill, savaşın ortasında bile mutlaka bir köşeye çekilip yirmi dakika uyurmuş. <br/>İnsanın içinde bulunduğu gerçeklerden biraz uzaklaşması gerektiğini biliyordu belki. <br/>Kısa bir dinlenmenin iyi geleceğini. <br/>Dün sabah kalktığımda harika bir hava vardı. <br/>“Ben bugün gazeteye gitmeyeceğim” dedim. <br/>Kimseyle de konuşmayacağım. <br/>Bir durayım bakayım. <br/>Sahile indim. <br/>Denizin kenarında sakin, acelesiz adımlarla yürüdüm. <br/>Ragıp Paşa’nın köşkü iyiden iyiye eskimiş. <br/>Bir zamanların efsane köşküydü, kuleleri, çatıları, cihannümaları, cumbaları, kocaman kapıları, geniş pencerelerinden görülen merdivenleri, düzenli bahçesiyle, geçen yüzyılın büyük hırsızlıklarından süzülmüş bembeyaz masum bir gelinlik gibi yayılırdı Caddebostan kıyılarına. <br/>Çok el değiştirdi. <br/>Şimdi kimin elinde bilmiyorum. <br/>Eşofmanlı yaşlı adamlar, orta yaşlı kadınlar, bebeklerini gezdiren genç anneler, spor yapan gençler dolaşıyordu etrafta. <br/>Güneş iyiden iyiye ısıtıyordu. <br/>Yürürken düşünüyordum. <br/>Niye yapıyorum ben bu işi? <br/>Ömrümün sonlarına yaklaşırken neden böyle çılgın bir kavganın içine düştüm? <br/>Yüzlerce yıldan beri, bu topraklarda yaşayan insanları soyarlar, ezerler, öldürürler. <br/>Bu gerçeği bir kere daha anlatabilmek için değer mi bunca çektiklerimize? <br/>Gerçekleri söyleyen bir gazete çıkartacağız diye sabahtan akşama kadar para aramaya, o gazeteyi yaşatabilmek için bu kadar kıvranmaya değer mi? <br/>Hem neden bize düşsün ki bu iş? <br/>Yetmiş milyon insanız. <br/>Onların arasından, “gerçekleri biz anlatacağız” diye çıkmak da garip bir kibir değil mi? <br/>Parası olanlar alabildiğine korkak... <br/>Yoksullar her kavganın kenarında seyirci... <br/>Dost bildiklerim bile beni böğrümden vururken neden böyle bir işi yapmalıyım? <br/>Dünyanın en güzel kentinde yaşıyorum. <br/>Masmavi berrak bir deniz, güzel bahçeleriyle eski yalılar, sessiz bir güneş, sakin bir yeşillik, ılık bir hava... <br/>Burada, bu sahilde, yalnız başıma yürürken iyiyim ben. <br/>Kimseye bir şey vaat etmem. <br/>Kimseden bir talebim yok. <br/>Bütün hayatımı böyle yaşadım. <br/>Şimdi neden bir gazeteyi yaşatabilmek için, bir yılda konuşmadığım kadar çok insanla bir günde konuşayım, dert anlatayım, çare arayayım? <br/>Bu gazete olmazsa benim hayatımdan ne eksilir? <br/>Daha huzurlu yaşarım, daha sakin yaşarım. <br/>Zamanım bana ait olur. <br/>Oturur, kitaplarımı yazarım. <br/>Önümde kalan vakitte kaç kitap daha yazabileceğim? <br/>Benim gazete yönetmek gibi bir ihtirasım hiç olmadı ki... <br/>Kendimi bildim bileli tek istediğim oturup kitap yazmaktır. <br/>Çekeceksem bir kitap yazmanın çilesini çekmek, mutlu olacaksam güzel bir cümle yazabilmenin mutluluğuna sahip olmak isterim. <br/>Böyle tek başıma dolaşayım, hayallere dalayım, olmayan, yaşamayan insanlar yaratabileyim isterim. <br/>Biliyorum çok bencilce ama kendi yarattıklarımı tanrının yarattıklarından daha çok sevdiğim zamanlar vardır. <br/>Ben, sadece benim zihnimde dolaşan, benden başkasına görünmeyen o insanlarla mutluyum. <br/>Kucağında kitabı, alnına kaldırdığı okuma gözlükleriyle şu bankta oturan yaşlıca erkeğin yüzündeki memnuniyet, anlatılacak bir ifade katar benim zihnime. <br/>Yanındaki arkadaşına kederine öfke karışmış sesiyle bir şeyler söyleyen şu genç kadın, bir cümle bırakır bana. <br/>Çimenler nasıl güzel ve ılık. <br/>Çimenlerin üstüne uzandım. <br/>Güneş yüzüme vuruyor. <br/>Avuçlarımı toprağa bastırdım. <br/>Neredeyse bir yıldan fazladır buralara gelmedim. <br/>Yürümedim. <br/>Toprağa uzanmadım. <br/>Özlemişim. <br/>Kalabalıktan, telaştan, kavgadan uzak bir gün yaşamayı özlemişim gerçekten. <br/>Kayalıkların üstünde genç bir çift öpüşüyor. <br/>Bir büyükanne torununun pusetini itiyor. <br/>O pusetteki çocuk büyüdüğünde, bugün bize çok anlamlı gelen dertler, ona o kadar anlamsız görünecek ki... <br/>O bebeğin büyüdüğünde anlamsız bulacağı işler yapmak için bir insanın ömrünün son yıllarını harcamasının bir manası var mı? <br/>Ragıp Paşa’nın köşkü iyiden iyiye eskimiş. <br/>Bir zamanlar neler yaşanmıştı içinde, kim bilir? <br/>Savaşta uyuyan Churchill gibi kavgadan bir gün çaldım. <br/>Sahilde yürüdüm. <br/>Hayallere daldım. <br/>Güzel sevimli bir şeytan bana, “yarın da gitme” dedi, “gel, burada gezeriz.” <br/>“Eh,” dedim kendi kendime, “var bu şeytanın da bir bildiği.” </div>

Kaynak: [taraf.com.tr](http://www.taraf.com.tr:80/makale/2940.htm), [web.archive.org (arşiv bağlantısı)](http://web.archive.org/web/20100428042103/http://www.taraf.com.tr:80/makale/2940.htm)
