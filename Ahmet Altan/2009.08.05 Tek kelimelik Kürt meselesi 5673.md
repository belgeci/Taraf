# Tek kelimelik Kürt meselesi

*Ahmet Altan 05.08.2009*

<div class="taraf_structure_2col_1zq">
<div class="margen_n">



 <p>Aynı ülkenin vatandaşıyız. <br/><br/>Aynı topraklarda yaşıyoruz. <br/><br/>Peki, hepimiz eşit miyiz? <br/><br/>Hadi, daha net soralım. <br/><br/>Türklerle Kürtler eşit mi? <br/><br/>Hiç duraksamadan “tabii ki eşitiz” diyecekler olacaktır. <br/><br/>Ne kadar eşitiz biz Kürtlerle? <br/><br/>Türkler Türkçe konuşuyor, Kürtler Kürtçe. <br/><br/>Devletin resmî dili ne? <br/><br/>Türkçe. <br/><br/>Demek dilde eşit değiliz, ülkede yaşayan bir grubun dili “devletin resmî” dili, diğer büyük grubun dili “resmî” değil. <br/><br/>Ülkede eğitim hangi dilde yapılıyor? <br/><br/>Türkçe. <br/><br/>Kürtçe eğitim yapan okul var mı? <br/><br/>Yok. <br/><br/>Kürtçe eğitim yapan üniversite var mı? <br/><br/>Yok. <br/><br/>İngilizce, Fransızca bile eğitim yapılabilir ama Kürtçe yapılamaz. <br/><br/>Demek, eğitimde de eşit değiliz. <br/><br/>Anayasaya göre bu ülkenin vatandaşlarına ne deniyor? <br/><br/>Türk. <br/><br/>Kürtlere ne deniyor peki? <br/><br/>Onlara da Türk deniyor. <br/><br/>Kürtler, Türk mü? <br/><br/>Değil. <br/><br/>Niye onlara da Türk diyoruz öyleyse? <br/><br/>Çünkü anayasa öyle emrediyor. <br/><br/>Anayasaya göre, bu ülkenin “Kürt” vatandaşı Kürt olabilir mi? <br/><br/>Olamaz. <br/><br/>Demek anayasaya göre de eşit değiliz. <br/><br/>Dilde eşit değiliz, eğitimde eşit değiliz, anayasada eşit değiliz. <br/><br/>Peki, nerede eşitiz? <br/><br/>Askere giderken eşitiz, Kürt Türk ayırımı yapmadan herkesi askere alıyorlar. <br/><br/>Vergi verirken eşitiz, Kürt Türk ayırımı yapmadan herkesten vergi alıyorlar. <br/><br/>Demek ki devlete karşı “sorumluluklarımızda” eşitiz. <br/><br/>Ama devletten aldıklarımızda eşit değiliz. <br/><br/>Sizce bu hakkaniyete uygun mu? <br/><br/>Adamı askere götür, vergisini al ama dilini, eğitimini, anayasal eşitliğini kabul etme. <br/><br/>Sonra da “sorun ne” diye sor. <br/><br/>“Sen niye mesele çıkartıyorsun” diye kız. <br/><br/>Adamları öldürüp kuyulara at, sokaklarda vur, hapishanelerde işkence yap. <br/><br/>Bu tabloya baktığınızda sizce “Kürt sorununun” temeli ne? <br/><br/>Bence bu sorunun bir tek nedeni var. <br/><br/>Eşitsizlik. <br/><br/>Bir halkın diğerini esir gibi görmesi. <br/><br/>“Benim ırkımı, benim dilimi, benim üstünlüğümü kabul edeceksin” demesi. <br/><br/>Biz niye Kürtlerle eşit değiliz peki? <br/><br/>“Eşit olursak, aynı hakları verirsek ülkemiz bölünür” diyorlar. <br/><br/>Kimin ülkesi bölünecek? <br/><br/>Bizim ülkemiz. <br/><br/>Biz kimiz? <br/><br/>Türkler. <br/><br/>Kürtler kim peki? <br/><br/>Burası onların da ülkesi değil mi? <br/><br/>Cevap hazır, “elbette onların da ülkesi.” <br/><br/>Peki, burası “hepimizin” ülkesi de neden ülkeyle ilgili korkularımız “eşit” değil? <br/><br/>Biz “bölünürüz” diye korkuyoruz da, Kürtler neden “bölünürüz” diye korkmuyor? <br/><br/>Aynı ülkenin “ortak sahiplerinin” o ülkeyle ilgili ortak korkuları olması gerekmez mi? <br/><br/>Biz korkuyoruz çünkü Kürtlere “eşit” davranmadığımızı, onları esir gibi gördüğümüzü ve onların buna bir son vermek isteyebileceğini düşünüyoruz. <br/><br/>Bir ülkedeki iki büyük halktan biri diğerine hâkimiyetini zorla kabul ettirmeye kalkarsa sürekli olarak “bölünmekten” korkar. <br/><br/>Sonunda da bölünür zaten. <br/><br/>Kürtlerin dili de resmî dillerden biri olsa, onlar da Kürtçe eğitim yapsa, anayasa onlara zorla “Türk” demese Türkiye’de Kürt sorunu olur mu? <br/><br/>Olmaz. <br/><br/>Öyleyse sorunun çözümü belli. <br/><br/>Üstelik kolay ve basit. <br/><br/>Eşit oluruz, sorun biter. <br/><br/>Niye sorunu bitirmiyoruz? <br/><br/>Çünkü “eşit” olmak istemiyoruz. <br/><br/>Peki, “biz neden Kürtlerle eşit olmak istemiyoruz?” <br/><br/>Türkleri Kürtlerden daha üstün kılan ne? <br/><br/>Daha kalabalık olmak ve bir orduya sahip bulunmak mı? <br/><br/>Silah mı yani? <br/><br/>Siz silahı baştan ortaya koyarsanız, dağlarda silah patlamasına niye şaşıyorsunuz? <br/><br/>Siz silahı ortadan kaldırın, zorla “efendilik” taslamayın, dağda silah filan kalmaz. <br/><br/>Sorun da kalmaz. <br/><br/>Ama önce tanrının ve kulun önünde “eşit” olmayı kabul edin.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6935.htm), [web.archive.org (arşiv bağlantısı)](http://web.archive.org/web/20090828033106/http://www.taraf.com.tr:80/makale/6935.htm)
