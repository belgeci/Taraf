# Böyle olmaz...

*Ahmet Altan 28.10.2008*

<div class="taraf_structure_2col_1zq">
<div class="margen_n">



 <p><font face="Times New Roman"><br/>
<p>Kara Kuvvetleri Komutanlığı düzeyine ulaşmış bir general, halkına karşı dürüst olmak zorunda.</p><br/>
<p>Söylediği her cümle doğru olmak zorunda.</p><br/>
<p>Hiçbir çarpıtma yapmamak zorunda.</p><br/>
<p>Gerçekleri olduğu gibi söylemek zorunda.</p><br/>
<p>Hata varsa hatayı, ihmal varsa ihmali, başka bir şey varsa o başka bir şeyi açıklamak zorunda.</p><br/>
<p>Ya da gerçekleri söyleyemeyecek durumdaysa susmak zorunda.</p><br/>
<p>Ben size 17 genç askerin hayatını kaybettiği Aktütün baskınındaki askerî faciayı anlatacağım ama önce bir gerçeği söyleyeyim.</p><br/>
<p>Amacımız sorun çıkarmak değil de gerçekleri bulmak olduğu için, Basın Yasası’na göre hiçbir mecburiyetimiz olmadığı halde, Genelkurmay Mahkemesi’nin talebi üzerine elimizdeki bütün belgeleri Genelkurmay’a gönderdik.</p><br/>
<p>O belgelerin neler olduğunu, hangi kaynaktan çıktığını hiç kimse bilmiyorsa Kara Kuvvetleri Komutanı biliyor.</p><br/>
<p>Bizim elimizdeki belgelerle, kendi ellerindeki belgelerin birebir örtüştüğünü bizzat gördü çünkü.</p><br/>
<p>Biz general değiliz.</p><br/>
<p>Biz “onların alıştığı” gazetecilerden de değiliz.</p><br/>
<p>Biz gerçekleri saklamayız.</p><br/>
<p>Biz gerçekleri açıklarız.</p><br/>
<p>Bu ülkenin insanlarının bütün gerçekleri bilmeye hakkı olduğuna inanıyoruz.</p><br/>
<p>Biz bu ülkede Türk ya da Kürt hiçbir gencin, “yaşlıların” çıkar hesapları ve yalanları yüzünden ölmesini istemiyoruz.</p><br/>
<p>Biz, “yaşasın ölüm” diye haykıran faşistlerin karşısına “yaşasın hayat” diye bağırarak çıkanların gazetesiyiz.</p><br/>
<p>Ve, hayatı ancak gerçekleri açıklayarak savunabileceğimizi biliyoruz.</p><br/>
<p>Onun için gerçeklerin peşine böyle tutkuyla düşüyoruz.</p><br/>
<p>Kara Kuvvetleri Komutanı, Aktütün’de olanları dürüstçe ve açıkça anlatmıyor.</p><br/>
<p>O yüzden bütün konuşması çelişkilerle dolu.</p><br/>
<p>Zaten açıklaması temel bir çelişkiyle başlıyor:</p><br/>
<p>“Hiçbir istihbarat zaafımız yoktur,” diyor...</p><br/>
<p>Sonra da, “Aktütün’e baskın yapılacağını bilmiyorduk” diyor.</p><br/>
<p>Hangisi doğru?</p><br/>
<p>İstihbarat zaafınız yoksa baskın yapılacağını biliyordunuz, baskın yapılacağını bilmiyorsanız istihbarat zaafınız vardı.</p><br/>
<p>Siz bir savunmanın temelini çelişkiler üzerine oturttuğunuzda artık o savunma tümüyle bir çelişkiler abidesine döner.</p><br/>
<p>Ardından, “biz baskına karşı zaten oraya takviye gönderdik” diyor.</p><br/>
<p>Baskın olacağını biliyor muydunuz, bilmiyor muydunuz?</p><br/>
<p>Biliyorsanız niye önlem almadınız, bilmiyorsanız, “olacağını bilmediğiniz bir baskına karşı takviye göndermek” ne anlama geliyor?</p><br/>
<p>General, “bölgede birkaç yerden alınan görüntülerden şüphelenilmiş ve 3 Ekim sabahı Bayraktepe Emniyet mevzileri, merkezde bulunan Jandarma Özel Harekât Timi ile takviye edilerek, görüntü alınan bir bölgenin aranmasına karar verilmiştir. Gece 03.10’da alınan görüntüden itibaren bölge dikkatle gözetlenmesine rağmen başka görüntü alınamamıştır,” diyor.</p><br/>
<p>Birinci soru şu.</p><br/>
<p>“Şüphelenmenizi sağlayan görüntüler hangileriydi? Şu bizim yayınladığımız görüntüler mi? O görüntülerin hangi görüntüler olduğunu neden açıklamıyorsunuz?”</p><br/>
<p>İkinci soru ise çok daha korkunç bir gerçekle ilgili:</p><br/>
<p>“Görüntülerden şüphelenerek bir baskın yapılabileceğini düşünüyor ve bölgede arama yapıyorsunuz. Siz o aramada 150 PKK’lıyı, katırlarını, ağır silahlarını nasıl bulamıyor ve göremiyorsunuz? Sizin arama yaptığınızı söylediğiniz sırada onlar Aktütün’e yaklaşıyorlardı. Bölge saklanmaya ne kadar müsait olursa olsun, daha önce beş defa basılmış bir karakolun bir defa daha basılacağından şüpheleniyorsanız, açıkça belli bir hedefe yaklaşan 150 kişilik bir gücü fark etmemenizi nasıl açıklayacaksınız?”</p><br/>
<p>Aktütün baskınından saatlerce evvel PKK’lılar karakola yakın Keri Tepesi’ne mayın döşüyorlar... Genelkurmay bunu sabah 7’de insansız uçaktan gelen görüntülerle fark ediyor. Biz de o görüntüleri yayınladık. </p><br/>
<p>Siz geceleyin bir baskından şüpheleniyorsunuz, baskının hedefinin Aktütün olabileceğini düşünüp takviye gönderiyorsunuz ama sonra işin ucunu bırakıyorsunuz.</p><br/>
<p>Peki, Keri Tepesi’ne neden mayın döşendiğini düşünüyorsunuz?</p><br/>
<p>O görüntüler sizi alarma geçirmiyor mu?</p><br/>
<p>Ortada öyle bir şüphe varken yakındaki bir tepenin mayınlandığını görmek, tedbirleri artırmayı gerektirmiyor mu?</p><br/>
<p>Bu kadar basit bir soru, asker olmayanların bile aklına gelirken neden sizin aklınıza gelmiyor?</p><br/>
<p>Biz, Genelkurmay’ın Aktütün baskınını uçaklardan gelen görüntülerle “naklen izlediğini” yazdık.</p><br/>
<p>General de aynı şeyi söylüyor.</p><br/>
<p>“Baskını iki saat görüntülerden izledik” diyor.</p><br/>
<p>Orada da işte baştan beri sorduğumuz şu dehşet verici soru çıkıyor karşımıza.</p><br/>
<p>“Baskını naklen izliyorsunuz da o 17 çocuk nasıl ve neden ölüyor?”</p><br/>
<p>Bir general dürüst olmalı.</p><br/>
<p>Bir açıklama yapıyorsa, halkına bütün gerçekleri açıklamalı.</p><br/>
<p>Gerçekler, bizim sorduğumuz soruların cevaplarında yatıyor.</p><br/>
<p>O cevaplar nerede?</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2419.htm), [web.archive.org (arşiv bağlantısı)](http://web.archive.org/web/20090905090845/http://www.taraf.com.tr:80/makale/2419.htm)
