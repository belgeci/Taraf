# Kavga

*Ahmet Altan 09.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>İnsanın içi eziliyor seyrederken.</p><br/>
<p>Bir yandan, çok uzun yıllardan beri kapalı kapılar ardında sürdürülen o pespaye pazarlıkların ortaya dökülmesinin sağlıklı bir sonuç vereceğini düşünüyorsunuz...</p><br/>
<p>Bir yandan da yaşadığınız ülkenin sefaletini görüp bunalıyorsunuz.</p><br/>
<p>Başbakan, Türkiye’nin en büyük medya patronunu ciddi bir biçimde silkeliyor.</p><br/>
<p>Patronun, elindeki gazetelerin ve televizyonların gücüne güvenerek, “ben Hilton’a o kadar parayı boşuna mı verdim” dediğini açıklıyor.</p><br/>
<p>Medya patronunun, Hilton arazisine rezidans yapmayı planladığını, bunun için kendisinden yardım istediğini, yardım edilmeyince de saldırdığını ileri sürüyor.</p><br/>
<p>Bu ülkede, “o medya grubu asla öyle bir şey yapmaz” diyecek kimsenin bulunduğunu sanmıyorum.</p><br/>
<p>O grubun çok günahı var.</p><br/>
<p>Ama Başbakan medya patronuna yüklenirken, “Deniz Feneri” skandalına pek değinmiyor.</p><br/>
<p>Hatta hafiften savunur bir hali var.</p><br/>
<p>Neyi savunuyor?</p><br/>
<p>Bizim bugün çok geniş bir özetini yayınladığımız iddianamede itiraflar yer alıyor.</p><br/>
<p>Banka hesapları, dekontlar, toplanan paralar, Türkiye’ye götürülenler, sahte imzalar bulunuyor.</p><br/>
<p>İddianame, çok ciddi bir dolandırıcılık olduğunu gösteriyor.</p><br/>
<p>Tamam, mahkeme henüz karar vermedi, o insanlar henüz mahkûm olmadı ama sonuç ne olursa olsun itiraflar orada duruyor.</p><br/>
<p>Başbakan bunu savunacağına, bu dolandırıcılığın Türkiye ayağını soruşturmalı.</p><br/>
<p>Bunu hem ülkenin yöneticisi, hem de “inançlı” biri olarak yapmak zorunda.</p><br/>
<p>Çünkü paralar “din” adına toplanmış.</p><br/>
<p>Sadece iktidar partisinin yakınları değil dindarlar da töhmet altında.</p><br/>
<p>İnançlı biri, bilebildiğim kadarıyla kirli bir işle din sözcüğünün yan yana gelmesine izin vermez.</p><br/>
<p>Hele elinde buna izin vermemek için güç varsa.</p><br/>
<p>Ama Başbakan öyle yapmıyor.</p><br/>
<p>Soruşturmuyor.</p><br/>
<p>Savunur bir edayla konuşuyor.</p><br/>
<p>“Ergenekon’un avukatlığını” üstlenen CHP lideri Baykal, bu davada nasıl “savcılığa” soyunarak inandırıcılığını zedeliyorsa, başbakan da Ergenekon’daki “savcı” rolünden bu davada “avukat” rolüne geçerek inandırıcılığını zedeliyor.</p><i><br/>
</i><p>Hürriyet gazetesi, patronunun amacı ne olursa olsun, iyi bir gazetecilik yapıp olayı ortaya çıkarmış.</p><br/>
<p>Bu gazetecilik başarısını, patronunun “niyetini” sorgulayarak küçümseyemezsiniz.</p><br/>
<p>Olay ortada.</p><br/>
<p>Ve, gereği yapılmalı.</p><br/>
<p>Başbakan da sorumlu biri olarak gereğini yerine getirmek, olayın bütün yönlerini araştırmak zorunda.</p><br/>
<p>Bunu yapmazsa, bu olayın gölgesi onun da üstüne düşer.</p><br/>
<p>Bu, işin başbakanla ilgili bölümü.</p><br/>
<p>Bir de medya patronunu ilgilendiren yanı var tabii.</p><br/>
<p>Medya patronunu izledim televizyonda.</p><br/>
<p>“Benim devletle çok işim var, her gün devletten bir şey isterim” diyordu.</p><br/>
<p>Elinde bu kadar büyük bir medya gücü bulunan birinin devletle bu kadar yakın bir ilişkisi olması normal mi?</p><br/>
<p>Petrol rafinerisi istiyor, “rezidans” yapma hakkı istiyor, yeni bir televizyon frekansı istiyor.</p><br/>
<p>Hep devletten istiyor.</p><br/>
<p>Ve elinde, devleti yönetenleri tehdit edecek büyük bir güç bulunuyor.</p><br/>
<p>İstediği gibi pazarlık yapabilir, hakkı olmayanı alabilir.</p><br/>
<p>Anlaşılan pazarlık da yapmış.</p><br/>
<p>Birçok olayda da istediğini de almış.</p><br/>
<p>Devletle bu kadar çok işi olan birinin “gazeteciliğinin” tarafsızlığına güvenmek o kadar kolay değil.</p><br/>
<p>Bugüne dek gazeteciliği hep bu ilişkiler kirletti.</p><br/>
<p>O kir hâlâ gazetelerin üstünde duruyor.</p><br/>
<p>Bir de devletin içindeki “güçlerin” kendi aralarındaki çekiştiklerini düşünürseniz, o güçlerin arasından birini seçip ittifak yapmanın, seçtiği gücün iktidarı ele geçirmesine yardımcı olmanın, medya patronlarına büyük avantajlar sağlayacağını anlarsınız.</p><br/>
<p>Biz bunu 28 Şubat’ta çok açık gördük.</p><i><br/>
</i><p>Hürriyet gazetesinin, darbecilerin hazırladığı “andıcı” yayınlayan gazete olduğunu da hatırlıyoruz.</p><br/>
<p>Patronunun, kendi itirafıyla açıkladığı ilişkilerine bakarsanız, bu gazetenin her davranışından, her manşetinden kuşkuya düşülebileceğini de fark edersiniz.</p><br/>
<p>Bence, medya patronlarının devletle olan bütün ilişkilerinin durdurulması gerekir.</p><br/>
<p>Aksi takdirde “kapalı kapılar” ardında çok kirli pazarlıklar yapılır, şantajlar, tehditler yaşanır...</p><br/>
<p>Ki biz bugün bu tür şantaj kokulu bir ilişkinin içyüzünü de açıklıyoruz.</p><br/>
<p>Bu medya grubundan birinin, bir devlet görevlisiyle yaptığı konuşmanın tuhaflığını siz de okuyacaksınız.</p><br/>
<p>Burası, yaraları irin bağlamış bir ülke.</p><br/>
<p>Kavgalar, bu irini ortalığa akıtıyor.</p><br/>
<p>Bir yanınızla yaranın iyileşeceğini umarak seviniyorsunuz...</p><br/>
<p>Bir yanınızla da ortaya dökülenlerin çirkinliğine içiniz bulanıyor. </p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
