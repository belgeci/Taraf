# Tanrının gözyaşları

*Ahmet Altan 27.02.2008*

<div class="taraf_structure_2col_1zq">
<div class="margen_n">



 <p>İnsan, bu ülkenin gazetelerini okuyup televizyonlarını seyrettiğinde kaçınılmaz olarak soruyor kendine:<br/>
Bu toplumun bir vicdanı yok mu?<br/>
O sarp kayalıkların, karlı yamaçların, karanlık kuytuların arasında çocuklar vurulurken, bombalarla parçalanırken nasıl böyle coşkuyla savaş naraları atabiliyorlar?<br/>
Ölüm onları nasıl böyle sevindirebiliyor?<br/>
Sadece onları okuyup dinlediğiniz için bile kendinizi kirlenmiş hissediyorsunuz.<br/>
Sizi zorla içeri soktukları bir cellâtlar mahfelinde yağlı ellerini üstünüze sürüyorlar duygusuna kapılıyorsunuz.<br/>
Tuhaf bir tiksintiyle irkiliyorsunuz.<br/>
Bu toplumun parçası olduğunuz için utanıyorsunuz.<br/>
Sonra bir ses duyuyorsunuz.<br/>
İnsanın tanrıya en yakın yerinin, vicdanının sesini.<br/>
Sesiyle bütün bu toplumu sarmış, yaralarını iyi etmiş bir kadın şimdi tanrının ve vicdanın sesi olarak bir şarkı söylüyor.<br/>
“Bu korkunç bataklık<br/>
Yutuyor körpe tomurcukları<br/>
Dört kitap yazıyor<br/>
Eşittir tanrının çocukları”<br/>
Etraftaki insanlar, ev, içinde bulunduğumuz kent, bütün bu coğrafya bu sesle silinip kayboluyor sanki.<br/>
Oradaki herkes daha birkaç gün önce bestelenmiş bu şarkıyı dinliyor.<br/>
Ölen çocuklar için duyulan keder, o çocuklar için şarkı söyleyen bir sese, bir vicdana rastlamanın sevinciyle kamaşıyor.<br/>
Bu toplumun da bir vicdanı var.<br/>
Tanrının sesine benzeyen bir sesle ağıt yakıyor.<br/>
Bunu herkes duysun istiyorsunuz.<br/>
Ve, yalvarıyorsunuz, “İzin ver bunu duysunlar, bunu çocuklar ölürken duysunlar.”<br/>
?imdi bir ümidim var işte.<br/>
Bu ses, bu toplumun yok olmaya hazırlanan vicdanını yeniden canlandıracak.<br/>
Bütün kadınlar, bütün anneler bu sesle ayaklanacak.<br/>
“Bırakın çocuklarımızı” diyecekler, “Bırakın yaşasınlar.”<br/>
Kâbuslu bir uykudan uyanır gibi uyanacaklar.<br/>
Çığlıklarla…<br/>
Ve, çocuklara sarılacaklar.<br/>
“Bu benim çocuğum, bu senin çocuğun” demeden bütün çocuklara.<br/>
Kurtaracaklar onları.<br/>
?imdi buna inanıyorum.<br/>
Duyduğum ses Sezen Aksu’nun sesi değil, duyduğum ses kuru bir toprak gibi sessizleşmiş toplumun ta derinlerinden gelen ortak bir ses.<br/>
Gittikçe yükseleceğini biliyorum şimdi.<br/>
Bu toplum bir vicdanı olduğunu hatırlayacak.<br/>
Vicdanın, insanın tanrıya en yakın yeri olduğunu anlayacak.<br/>
Ne garip, bu insanların vicdanını daldığı derin uykudan uyandırmak yine kadınlara düşüyor.<br/>
Kalabalıkların sesinden ayrılmaktan korkan o korkak erkeklerin arasında cesaretleriyle ışıldıyorlar.<br/>
Bülent Ersoy’un çığlığını duyduk, Pakize Suda’nın, Yasemin Çongar’ın, Pakize Barışta’nın, Perihan Mağden’in çığlığını duyduk.<br/>
“Öldürmeyin” diye haykıran sesler bunlar.<br/>
“Öldürmeyin, onlar çocuk.”<br/>
Bizim insanlarımızın vicdanını onlar temsil ediyor.<br/>
Sadece vicdanının değil…<br/>
Cesaretinin de temsilcisi onlar.<br/>
Onlarsız biz korkak ve vicdansızız.<br/>
Onlarsız biz, başkalarının çocuklarının ölümüne alkış tutan, avuçları yağlanmış bir cellâtlar kalabalığıyız.<br/>
Bu sesler…<br/>
Bu kadın sesleri…<br/>
Tanrının sesine ne kadar da benziyorlar.<br/>
Bu toplumun da bir vicdanı var.<br/>
Var işte bir vicdanı.<br/>
?arkı, “tanrının gözyaşları” diyor.<br/>
Tanrı var mı bilmiyorum…<br/>
Eğer varsa…<br/>
Ve, çocuklar ölürken…<br/>
Bu şarkı gibi ağlıyorsa…<br/>
Ben bu toplumun vicdanına inandığım gibi…<br/>
Tanrıya da inanıyorum.<br/>
<br/>
27.02.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
