# Fırtınanın gözünde

*Ahmet Altan 28.06.2009*

<div class="taraf_structure_2col_1zq">
<div class="margen_n">



 <p>Bazı geceler gazeteden çıktığımda kendimi fırtınalı bir yolculuktan sonra karaya ayak basmış bir denizci gibi hissediyorum.<br/><br/>Kulaklarım rüzgâr sesiyle uğulduyor, yer hafifçe dalgalanıyor ayaklarımın altında.<br/><br/>Bütün gün yaşadığım haber sağanağından sersemlemiş oluyorum.<br/><br/>Bir ülkenin böylesine hızlı yaşadığına az rastlanır.<br/><br/>Koca bir toplumun omurgası yer değiştiriyor.<br/><br/>Her gün bunu bir daha fark ediyorum.<br/><br/>Bir kasırgayı, o kasırganın tam göbeğinde durarak izlemek gibi bir şey bu.<br/><br/>Bir yandan kasırgayı izliyor, bir yandan da o kasırgayla savruluyorsunuz.<br/><br/>Her zaman elde edilebilecek bir şans değil bu.<br/><br/>Bu muhteşem değişimin ortasında durup da bunun farkına varamayanlara üzülüyorum doğrusu.<br/><br/>Bugünlerin farına varmamak, yaşananları anlamamak, bir ülke tarihinin en önemli kırılma noktalarından birinden hiçbir şeyi görmeden geçmek yazık gerçekten.<br/><br/>Halbuki romanlara konu olacak, insanın torunlarına anlatacağı hikayelerle dolu bu günler.<br/><br/>Müthiş bir çatışma var bir kere.<br/><br/>Değişmemek için dövüşenler çaresizliğin dehşetiyle saldırıyorlar.<br/><br/>Değiştirmek isteyenler umudun keskinleştirdiği bir güvenle çarpışıyorlar.<br/><br/>Eski alışkanlıklar teker teker, geçmişin görkemli tablolarıyla çıkıyorlar sahneye.<br/><br/>Arkasında otuz küsur generalle bir genelkurmay başkanı görünüyor ekranlarda.<br/>  Yıldızlı apoletler, çatılmış kaşlar, sert sesler, ürkütücü duruşlar.<br/>  Tehditkâr konuşmalar.<br/><br/>Keskin emirler.<br/><br/>Anında cevap geliyor toplumdan.<br/><br/>“Yapamazsınız.”<br/><br/>Bu toplumu yeniden boyunduruğa sokamazsınız.<br/><br/>Değişime direnmek isteyenlerin şaşkınlığı hem şaşırtıcı hem eğlendirici.<br/><br/>Onlar, neden eski davranışların eski sonuçları vermediğini anlamaya çalışıyorlar.<br/><br/>Eskiden paşa “kükrerdi”, gazeteler manşetleri “paşa kükredi” diye atarlardı, politikacılar korkup sinerlerdi.<br/><br/>Paşa gene kükrüyor...<br/><br/>Ama aynı sessizlikle karşılanmıyor bu kükreyiş. <br/>  Aksine, aynı tonda bir kükreme yükseliyor toplumdan.<br/><br/>Paşaların çoğu gibi gazeteler de şaşırıyor buna.<br/><br/>Manşetlerinde, yazılarında bu şaşkınlıklarını, sıkışmışlıklarını okuyorsunuz.<br/><br/>Yaşamın değişmeyeceğine öyle iman etmişler ki “ya bir gün değişirse” diye hiçbir hazırlık yapmamışlar.<br/><br/>Bakışlarıyla birlikte yazıları da boşalıveriyor.<br/><br/>Anlamsızlaşıyor.<br/><br/>Türkiye, uzun süren bir değişimin artık son merhalesinde.<br/><br/>Yepyeni bir hayata, yepyeni bir düzene geçmeye hazırlanıyor.<br/><br/>Hazırlıksızlığın, zihinsel tembelliğin getirdiği endişeyle “yeni olan her şeyden” korkuyorlar.<br/><br/>Bir şey değişirse, mutlaka kötüye doğru değişir onlara göre.<br/><br/>Ya irtica gelir, ya ülke bölünür, ya emperyalisler ülkemizi ele geçirir.<br/><br/>Onun için “askerî bir dikta” devam etmeli, hepimiz paşalardan korkmalıyız, gazeteciler karargâhtan gelen emirlerle atmalı manşetleri.<br/><br/>Peki ya bölünmezsek, ya irtica gelmezse, ya emperyalizm ülkemizi ele geçirmeye çalışmıyorsa.<br/><br/>Ya huzurlu, özgür ve zengin bir ülke olacaksak.<br/><br/>Biliyor musunuz, bu ihtimal onları “kötü şeylerden” daha fazla korkutuyor.<br/><br/>Kendilerinin iktidarda olmayacağı bir ülke istemiyorlar.<br/><br/>Kendilerinin iktidarda olmadığı bir ülkenin zengin, mutlu, özgür olmasını da istemiyorlar.<br/><br/>Ve, sanıyorlar ki bütün bunlar onların iradesine bağlıdır.<br/><br/>Halbuki ne onların iradesine bağlı, ne başkalarının iradesine.<br/><br/>Hayat değişiyor.<br/><br/>Otuz yıl önceyi düşünün.<br/><br/>Rusya’da komünizm, İran’da şeriat, Türkiye’de darbe vardı.<br/><br/>Rusya’da komünizm yok bugün, Türkiye ne kadar talepkârı bulunsa da darbe ortamına girmiyor, İran’da devlet kendi halkına ateş ediyor, sokaklar göstericilerle doluyor.<br/><br/>Bu eski üç imparatorluğu da teker tekler emperyalizm mi değiştiriyor?<br/><br/>Rus, Osmanlı ve Pers imparatorluklarının üstüne kurulmuş üç yeni devlet de bugün bir daha biçim değiştiriyorsa bu “emperyalizmin” gücüyle açıklanabilir mi?<br/><br/>Biraz sığ bir açıklama olmaz mı bu?<br/><br/>Her “değişimin” altında “emperyalizmi” aramak, hayatın ritmini, temposunu, akışını tek bir “nedene” bağlamak aklınıza sığıyor mu gerçekten?<br/><br/>Ya Avrupa’ya ne diyeceksiniz?<br/><br/>Altmış yıl önce birbirlerini öldürenlerin bugün tek bayrak altında toplanmaya başlaması da “emperyalizmin” oyunu?<br/><br/>Eski Yunanda antik kentler niye bitti, Roma İmparatorluğu niye çöktü, Britanya İmparatorluğu neden bir adaya sığınmak zorunda kaldı?<br/><br/>İki yüz öncesinin sömürgesi Amerika bugün nasıl “süper güç” oldu?<br/><br/>Tarihe bir baksanıza.<br/><br/>Hayat değişir, bazen yavaş değişir, bazen hızlı.<br/><br/>Bir kasırga gibi değişiyor şimdi.<br/><br/>Ne talihlisiniz ki bunu seyretme şansı size bahşedilmiş.</p>
<br/>
<br/>
<br/>



<br/>


<div id="taraf_not">
</div>

</div>


</div>
