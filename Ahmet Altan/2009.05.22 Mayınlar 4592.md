# Mayınlar

*Ahmet Altan 22.05.2009*

<div class="taraf_structure_2col_1zq">
<div class="margen_n">



 <p>Birkaç gündür bir “mayın” meselesi var ortalıkta. <br/><br/>Suriye sınırındaki mayınlar çıkarılacakmış. <br/><br/>Ama bu mayınları oraya gömen bizim ordu, gömdüğü mayınları çıkartamıyormuş. <br/><br/>Ya da bunun için büyük bir paraya ihtiyaç duyuyormuş. <br/><br/>Onun için bu mayınları çıkarma işi bir İsrail firmasına verilecekmiş. <br/><br/>Sonra da o İsrail firması o bölgede kırk dört yıl boyunca “organik tarım” yapacakmış. <br/><br/>Şimdi İsraillilere “organik tarım” yapılması için verilecek ”alanın” yüzölçümü tam net değil. <br/><br/>O alanın “iki Kıbrıs büyüklüğünde” olduğunu söyleyen de var, daha küçük olduğunu söyleyen de. <br/><br/>216 bin dönüm diyenler de var. <br/><br/>“Verilecek alanın uzunluğu 216 kilometre, genişliği belli değil” diyen de… <br/><br/>Söylenenlerin hiçbiri diğerini tutmuyor ama büyükçe bir bölge olduğu anlaşılıyor. <br/><br/>Suriye sınırında epey uzun ve epey geniş bir arazi İsraillilerin denetiminde olacak bu anlaşma imzalanırsa. <br/><br/>CHP ve MHP, buna karşı çıkarak, “ordu ne diyor” diye soruyorlar. <br/><br/>Savunma Bakanı, “ordu buna razı” diyor. <br/><br/>DTP de, ”o araziyi İsraillilere değil oranın asıl sahibi olan köylülere verin” diyor. <br/><br/>Şimdi garip bir durumla karşı karşıyayız. <br/><br/>Bir ülke, komşu ülkeyle arasındaki geniş bir araziyi, o komşunun “düşmanı” olan bir başka ülkenin denetimine vermek istiyor. <br/><br/>Bu işin uzmanları daha iyi bilir ama hiç böyle bir şey duymamıştım. <br/><br/>Kıbrıs’ı elimizde tutacağız diye yeri göğü birbirine katıyoruz, Avrupa Birliği üyeliğini tehlikeye atıyoruz sonra aynı büyüklükteki bir araziyi başka bir ülkenin kullanımına açıyoruz. <br/><br/>Sizce bu normal mi? <br/><br/>Bütün topraklar bizim olsun diyen bir anlayıştan, “bizim toprakların bir kısmı sizin olsun” anlayışına biz ne zaman zıpladık? <br/><br/>Tabii şu da var. <br/><br/>Madem toprak konusunda böyle geniş gönüllüyüz, neden o bölgenin asıl sahibi olan Kürtlerin oralarda rahatça yaşamasına izin vermiyor, “toprakları alacaklar, ülkeyi bölecekler” diye yirmi beş yıldır savaş sürdürüyoruz. <br/><br/>Herhalde bu mayın meselesinin bir mantığı vardır ama ben o mantığın ne olduğunu anlamadım. <br/><br/>Anlamaktan ziyade sezebildiğim bir iki şey var. <br/><br/>Bu, herhangi bir hükümetin tek başına cesaret edebileceği bir işe benzemiyor. <br/><br/>Elimde hiçbir bilgi ya da kanıt yok ama bu “mayın” meselesinin böyle çözümlenmesini isteyen eğer orduysa buna şaşırmayacağım. <br/><br/>Ayrıca, Türkiye’nin Suriye sınırında bir bölgeyi İsrail “yerleşim merkezi” haline getirmesi sadece Türkiye ile İsrail arasındaki bir anlaşmayla sağlanabilecek bir gelişme gibi de gözükmüyor. <br/><br/>Bundan mutlaka Amerika’nın da haberi vardır. <br/><br/>Ayrıca, Suriye buna ne diyor, onu da bilmiyoruz. <br/><br/>Suriye, buna pek itiraz ediyormuş gibi gözükmüyor. <br/><br/>Niye itiraz etmiyor, sınır denetiminin bir kısmını İsrail’e vermenin karşılığında Suriye’ye ne önerdik, o da anlaşılamıyor. <br/><br/>“Toprak, toprak” diye deliren bir devletin, birdenbire toprakların bir kısmını “mayınlarını çıkarın sonra da alın siz kullanın” diye bir başka ülkeye vermesi pek sık rastlanır bir durum değil. <br/><br/>Sık rastlanır durum şu. <br/><br/>Hükümetle ordu, bir konuda anlaşmışlar. <br/><br/>Hangi konuda, hangi şartlarla, hangi nedenlerle anlaştıklarını parlamentoya da, o parlamentodaki muhalefet partilerine de, halka da söylemiyorlar. <br/><br/>Böyle bir “sırrı” parlamentodan, muhalefetten, halktan saklama hakları var mı? <br/><br/>Yok. <br/><br/>O toprakların asıl sahibi olan insanlara, “biz buraları başkalarına vereceğiz” diyebilme özgürlüğüne bir devlet sahip olabilir mi? <br/><br/>Olamaz. <br/><br/>Ama yapmamaları gereken bir işi rahatlıkla, parlamentoya da halka da aldırmadan yapıyorlar. <br/><br/>Hükümetin, böyle ciddi bir konuda, üstelik de böylesine ciddi bir şekilde eleştirilirken “güvenli” bir sessizliğe <br/>bürünmesi, gerçekleri açıklamaması, bana, orduyla bu konuda yaptığı anlaşmaya fazla güvenmesinden kaynaklanıyor gibi geliyor. <br/><br/>Ben “toprak” meraklısı olanlardan değilim. <br/><br/>Sınırlar, devletler, bayraklar, bir gün tümüyle yeryüzünden kalkacak saçmalıklar olarak gözükür bana. <br/><br/>Eğer o toprakları İsrailliler o başka insanlardan daha iyi ve daha faydalı kullanacaklarsa, kullansınlar. <br/><br/>Ama bu konudaki kararı hükümet ve ordu, kimseye danışmadan, kimseye bir açıklama yapmadan alamaz. <br/><br/>Her şeyden önce o toprakların asli sahipleri olan köylüler yaşıyor orada. <br/><br/>Onlar bu gelişmeye ne diyor? <br/><br/>Toprak mülkiyeti sizin için önemsizse, “yerel özerklik” isteyen Kürtleri neden susturuyorsunuz? <br/><br/>Neresinden baksanız mantığı tutmuyor bu işin. <br/><br/>Devlet her zamanki gibi, “ben hepinizden akıllıyım, hepinizden güçlüyüm,” deyip kendi bildiğini yapıyor. <br/><br/>Hepimizden güçlü olduğu kesin de… <br/><br/>Hepimizden akıllı olduğu biraz su götürür. <br/><br/>Onun için bu meselenin aslını herkese anlatıp başkalarından da akıl alsa iyi olur.</p>
<br/>
<br/>
<br/>



<br/>


<div id="taraf_not">
</div>

</div>


</div>
