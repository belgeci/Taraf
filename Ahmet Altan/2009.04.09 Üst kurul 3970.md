# Üst kurul

*Ahmet Altan 09.04.2009*

<div class="taraf_structure_2col_1zq">
<div class="margen_n">



 <p>Ömer Seyfettin’in o meşhur hikâyesini hatırlar mısınız? <br/><br/>“Yüksek ökçeler” isimli hikâyesini? <br/><br/>Zengin bir kadın vardır, köşkünde tek başına yaşar. <br/><br/>Evinde, hizmetçiler, aşçılar, bahçıvanlar çalışır. <br/><br/>Kadın, kısa boylu olduğu için hep “yüksek ökçeli” terliklerle dolaşır köşkünde. <br/><br/>Her şey yolundadır. <br/><br/>Bir gün kadın sakatlanır, doktorlar “düz terlikler” giymesini söylerler. <br/><br/>Kadın da evde o düz terlikleri giymeye başlar. <br/><br/>Ve, bütün düzen bozulur. <br/><br/>Aşçıyı un çalarken, bahçıvanı hizmetçiyle kırıştırırken, kâhyayı hırsızlık yaparken yakalar. <br/><br/>Kadın yüksek ökçeleriyle evde dolaşırken herkes onun geldiğini, daha o uzaktayken, topuk seslerinden duyup tedbir alarak kirli işlerini gizlemiş ama kadın sessiz terliklerini giyince bütün “suçlular” birer birer “iş üstünde” yakalanmıştır. <br/><br/>Bir süre sonra kadın sakatlığa boşverip yeniden yüksek ökçeli terliklerini giyer ve “düzen” eskisi gibi işlemeye koyulur. <br/><br/>Bazen bizim devletle ilgili öyle korkunç gerçeklerle karşılaşıyoruz ki “acaba yüksek ökçelerimizi giysek ve yeniden cahil olduğumuz o eski günlere mi dönsek” diye düşünüyorum. <br/><br/>Dehşete düşmemek mümkün değil çünkü bu ülkede. <br/><br/>Düşünsenize, sendika lideri Mustafa Özbek’in evinde bulunan belgelerden “üst kurul” adı verilen bir Ergenekon “şûra”sının varlığını öğrendik. <br/><br/>Bu “üst kurul” Apo’yla temasta olduğunu öğrendikleri İranlı eski bir bakanla bir Rus milletvekilini öldürtüyor. <br/><br/>Önce bunu MİT’in içindeki bir “operasyon” birimi sanıyorsunuz. <br/><br/>Yeryüzündeki bütün devletlerin, kirli işleri yaptırmak için kurduğu “derin” örgütlerden birine benziyor. <br/><br/>Ama bir sonraki belgede “üst kurul” yapı değiştiriveriyor. <br/><br/>Bir sendika başkanına “rapor” veriyor ve devletin bütün sırlarını bir sendikacıya anlatıyor bu “kurul”. <br/><br/>Devlet hesabına değil de “sendika başkanının” hesabına çalışır gibiler. <br/><br/>Paraları da bu sendika başkanından alıyorlar zaten. <br/><br/>Milyonlarca dolar geliyor bu “kurula” sendika başkanından. <br/><br/>İki yabancı politikacıyı öldürten bu “kurul” bir bakıyorsunuz bu sefer Kıbrıs’ta. <br/><br/>Seçimi Derviş Eroğlu’nun kazanması için “operasyonlar” yapıyorlar. <br/><br/>Bu operasyonların paraları da sendika başkanından. <br/><br/>Kıbrıs seçimlerini “hallettikten” sonra bütün elemanlarını Kıbrıs’tan çekiyorlar. <br/><br/>Nereye gidiyorlar? <br/><br/>Türkiye’ye. <br/><br/>Ne yapmaya? <br/><br/>Türkiye’deki genel seçimlerde “istedikleri insanları” kazandıracak operasyonlar düzenlemeye. <br/><br/>Tansu Çiller’le Devlet Bahçeli’yle konuşuyorlar. <br/><br/>Ve, “kendilerine özel” dinleme cihazları almak için harekete geçiyorlar. <br/><br/>Devletin içinde, devletten, hatta “derin devletten” de bağımsız bir örgüt gibiler. <br/><br/>Belli ki içlerinde MİT görevlileri ve askerler var. <br/><br/>Esas liderleri kim, amaçları ne? <br/><br/>Mustafa Özbek’le bağları çok açık, bir de Eruygur’un adı geçiyor. <br/><br/>O dönemin başbakanına kızabilecek kadar kibirliler. <br/><br/>Cinayetlerden, seçimleri karıştırmaktan, istemedikleri adayları tehdit etmekten hiç kaçınmıyorlar. <br/><br/>Kendilerine güvenleri sonsuz. <br/><br/>Bütün bu korkunç görüntülerine rağmen epey de şaşkınlar, geriye “inanılmaz belgeler” bırakabiliyorlar. <br/><br/>Biz nasıl bir ülkede yaşamışız? <br/><br/>Bizden habersiz neler olmuş? <br/><br/>Dahası devletten habersiz neler olmuş bu ülkede? <br/><br/>Okuduğumuz belgelerden, devletin bu ülkedeki denetimini tamamen kaybettiğini, çoktandır asıl denetimin Ergenekon’un ve ona bağlı bu dehşet verici “bağlantıların” elinde olduğunu anlıyorsunuz? <br/><br/>Şu anda hâlâ böyle örgütler işbaşında mı bilmiyoruz. <br/><br/>Ama fevkalade ürkütücü bir toplumda yaşadığımız kesin. <br/><br/>Kürtleri öldürüp kuyulara atıyorlar, yurtdışında cinayetler işliyorlar, milyonlarca dolarla oynuyorlar, devletten habersiz dinleme araçları alıyorlar, cumhurbaşkanlarını, başbakanları korkutuyorlar... <br/><br/>Bizim devlet, Kürt meselesini “demokrasi ve hukuk” içinde çözmemek için kendini hukuk dışına fırlatmış ve devlet olma niteliğini tümden kaybetmiş. <br/><br/>Şimdi yeniden “kontrolü” bu örgütten geri alabilmek için uğraşıyorlar anlaşılan. <br/><br/>Bütün bunları okuduğumda, nasıl güvenilmez bir ülkede yıllarımızı geçirdiğimizi daha iyi anlıyorum. <br/><br/>İşte o zaman “acaba yüksek ökçelerimizi” hiç çıkarmasa mıydık, bu canavarlıkları hiç görmese miydik diye düşündüğüm oluyor. <br/><br/>Görmeseydik bu kadar dehşete kapılmazdık belki. <br/><br/>Ama o zaman da daha çok insan ölürdü. <br/><br/>Cinayetler işlenirdi. <br/><br/>Seçimlere müdahale edilirdi. <br/><br/>Bu devletin yeniden kurulması gerektiğini kavrayamazdık. <br/><br/>Şimdi gerçekleri görmenin şaşkınlığı içinde “gerçek bir devlet” kurmanın zorunluluğunu da daha iyi anlıyoruz. <br/><br/>Bu ülkeye gerçek bir devlet lazım. <br/><br/>Ve, onu kuracak bu halktan başka kimse yok.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4943.htm), [web.archive.org (arşiv bağlantısı)](http://web.archive.org/web/20090905090144/http://www.taraf.com.tr:80/makale/4943.htm)
