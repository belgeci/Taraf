# Pınar 

*Ahmet Altan 13.06.2010*

<div class="yazi">
<p>Yeşil bir tepenin eteklerindeki vadide yan yana iki bina.</p>
<p>Geceleri oralarda çok karanlık olmalı.</p>
<p>Herhalde sadece binaların pencerelerindeki sönük ışıklar gözüküyordu.</p>
<p>Kurt ulumalarına, ince ve ürkütücü çakal bağırtılarına, nöbet değiştiren askerlerin sert ve ezberlenmiş sesleri karışıyordu.</p>
<p>İzmir’den bu ıssız karanlığa geldiği ilk gece, yeni evlendiği genç  üsteğmen eşine kavuşmanın sevincine içten içe bir ürperti eklenmiş olmalı.</p>
<p>Bir subay olan eşinin yanında zorluklara katlanmaya razı olmanın gizli gururunu hissederken “burada hayatımız nasıl geçecek” diye de sormuştur kendisine.</p>
<p>Gündüzleri kocası yandaki karakola gittiğinde, askerî lojmanın kimliksiz odalarında yalnız başına ne yapardı kimbilir.</p>
<p>Diğer komutanların kendisi gibi genç eşleriyle toplanırlardı belki.</p>
<p>Belki televizyon seyrederdi.</p>
<p>Ailesini arardı herhalde sık sık.</p>
<p>“Merak etmeyin iyiyim” derdi.</p>
<p>Annesinin sesinde hep bir kaygı olmalı.</p>
<p>Oralara gittiği için, sadece annelerin sesinde hissedilen, söze dökülmemiş, kelimelerin birbirine eklendiği minik sessizliklerde hissedilen bir sitem vardı belki de annesinin sesinde.</p>
<p>Kocası  devriyeye çıktığında içi sıkışırdı sanırım, dönmesini pencerenin kenarında beklerdi.</p>
<p>Uzaklardan silah sesi duyulduğunda telaşlanmış olmalı, daha tecrübeli komutan eşleri onu yatıştırmış, teselli etmiştir.</p>
<p>Kocası, terli ve yorgun döndüğünde, annelerini taklit eden genç gelinlerin şefkatiyle “aç mısın” diye sormuştur, sağ salim geldiğine sevinerek çay koymuştur, belki birlikte hayallere dalmışlardır.</p>
<p>Yalnızlıktan çok bunaldığında kimseye söyleyemeden gizli gizli ağlamıştır bazen.</p>
<p>Telefonda konuştuğu annesine, arkadaşlarına, oradaki hayatı, olduğundan daha güzel anlatmıştır, arkadaki dağların yeşilliğinden, serinliğinden, kokusundan söz etmiştir.</p>
<p>Bilmediği diyarlarda yaşayan genç bir kadın.</p>
<p>Kocasının peşinden giden bir kadın.</p>
<p>“Ben seni burada bekleyeyim, sen izninde gelirsin” dememiş bir kadın.</p>
<p>Fedakâr, genç, güzel bir kadın.</p>
<p>Yirmi iki yaşında bir kadın.</p>
<p>O sıkıntılara katlanırken gelecekle ilgili hayaller kuran bir kadın.</p>
<p>Bir akşam vakti kocasıyla balkonda oturmuş.</p>
<p>Gece oralarda serin olmalı, bir hırka almıştır sırtına, kocası devriyeye gitmediği için mutlu olmuştur, kendisini de kocasını da güvende hissetmiştir.</p>
<p>Sonra karanlığın içinde bir alev topu gözüktü.</p>
<p>Ardından bir patlama sesi.</p>
<p>Ne olduğunu anlayamamış, kımıldayamamıştır bile, şakağındaki bir yanmayla yıkılmıştır.</p>
<p>Karısının yıkıldığını gören kocası keskin bir acı hissetmiş, fırlayıp üstüne eğilmiş, genç kadının saçlarının dibindeki kan eline bulaşmıştır.</p>
<p>Ani saldırıya karşı hemen koşup karakolda gerekli önlemleri almakla, karısına sarılmak arasında ne yapacağını kestirememiştir bir an.</p>
<p>Karakol bahçesinden bağırışlar, emirler, koşan askerlerin postal sesleri duyulmuştur.</p>
<p>Sesler kesilmiştir sonra.</p>
<p>Sonra bulunan bir araç, bilincini yitirmiş, yüzü kanlanmış genç bedenin aşağıya taşınıp hastaneye götürülmesi.</p>
<p>Ve, daha sonra genç kadının bir hastane odasında sonsuz karanlığa karışması.</p>
<p>Yıllardır süren savaşın aldığı bir hayat daha.</p>
<p>Adı  Pınar’dı.</p>
<p>Yirmi iki yaşındaydı.</p>
<p>Kırk günlük gelindi.</p>
<p>Anlamsız bir PKK saldırısında öldü.</p>
<p>Onun ölümünün ne Kürt halkına bir yararı vardı, ne “özgürlük”  mücadelesine.</p>
<p>Uzun süren savaşlar, savaşanları çıldırtıyor sonunda, amaçsız, anlamsız bir öldürme isteğine kapılıyorlar ve öldürüyorlar.</p>
<p>Bize, ölen gencecik insanların arkasından üzülmek kalıyor sadece.</p>
<p>Bir mezrada roketle parçalanan Ceylan’a, panzerin altında kalan Diren’e, balkonda kocasıyla otururken başından şarapnelle vurulan Pınar’a üzülüyoruz.</p>
<p>Öfkeleniyor, kederleniyor, bağırıyor, yalvarıyoruz “bu savaşı bitirin” diye.</p>
<p>Sesimiz, Pınar’ın vurulduğu vadideki karanlığa benzer ıssız bir karanlığın içinde kaybolup gidiyor, kimseye sesimizi ulaştıramıyoruz, öldürmenin bir işe yaramayacağını anlatamıyoruz, savaşı durduramıyoruz.</p>
<p>Savaşanların gaddarlığı birbirine benziyor.</p>
<p>Savaş, savaşan iki tarafı da kucaklayıp birbirine benzetiyor.</p>
<p>Ceylan ölüyor, Pınar ölüyor, öldürenler “ne kadar haklı nedenlerle öldürdüklerini”  anlatıyorlar.</p>
<p>Öldürmenin “haklı nedenleri yok” artık, savaşın kahramanları yok, savaşın katilleri ve onların kurbanları var yalnızca.</p>
<p>Bir de bitmez tükenmez bir keder var.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-pinar.htm), [web.archive.org (arşiv bağlantısı)](http://web.archive.org/web/20100615003807/http://www.taraf.com.tr:80/ahmet-altan/makale-pinar.htm)
