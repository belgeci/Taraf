# Ah barış...

*Ahmet Altan 27.10.2010*

<div class="yazi"><p>Bazen hayatımızda öyle noktalardan geçeriz ki tek bir karar bütün geleceğimizi belirleyebilir.<br/><br/>Doğru bir tercih yapabilirsek önümüz açıktır ama yanlış bir tercih yaparsak kendimizi bir yok oluşa teslim ederiz.<br/><br/>Kürt meselesinde öyle bir tarihî noktadan geçtiğimizi düşünüyorum.<br/><br/>Bu noktada en büyük sorun, ancak <b>“iki tarafın”</b> da doğru karar vermesiyle kurtulacak olmamız.<br/><br/>Önce önümüzdeki siyasi tabloya bir bakalım:<br/><br/><b>“Apo’yla resmen görüşüldüğünün açıklanmasına”</b> rağmen bu halkın yüzde 58’i Anayasa referandumunda <b>“evet”</b> oyu kullandı, görüşmelere <b>“dolaylı”</b> bir destek verdi.<br/><br/>Barış için muhafazakârların ve solcuların <b>“onayını”</b> aldı hükümet.<br/><br/>Türkiye’deki en kalabalık kitle olan <b>“muhafazakârların”</b> çözümden yana tavır alması sanırım Türkiye’deki en büyük değişimlerden biri.<br/><br/>Muhafazakâr kesim, milliyetçilikle arasına, epeyce zorlanarak da olsa, bir mesafe koyuyor.<br/><br/>Bu kesimin zenginleşmesi, güçlenmesi, siyasette ayağını yere kuvvetli bastığını hissetmesi, onun hayatı ve siyaseti algılayış biçimini değiştiriyor, <b>“barışta”</b> daha iyi yaşayacağını, çocuğunu daha güvenli yetiştireceğini biliyor.<br/><br/>Başbakan Erdoğan’ın, <b>“bu algı”</b> değişikliğinde çok önemli bir rol oynadığını da söyleyip onun hakkını teslim etmeliyiz.<br/><br/>Ama muhafazakârların bu algı değişiminde tarihî bir rol oynayan Başbakan Erdoğan’ın yaşadığı bir <b>“zafer”</b> sendromu var, ne zaman büyük bir başarı kazansa ardından <b>“değişimi”</b> kendi denetimi altına almaya çalışıyor, kendisine göre <b>“öncelikler listesi”</b> yapıyor ve hayatı biçimlendirmeye kalkıyor.<br/><br/>Bunu her yaptığında da ortalık birbirine giriyor.<br/><br/>Şimdi gene aynı sendromun yaşandığına şahit oluyoruz.<br/><br/>Erdoğan bütün değişimler için <b>“seçim tarihini”</b> kerteriz alıyor, <b>“seçimden sonra ben hallederim”</b> diyerek değişim vaatlerini oya çevirmeyi planlıyor.<br/><br/>Türkiye gibi sorunları büyük, değişim isteği güçlü bir ülkede bir adamın değişimi tek başına kontrol etmesi mümkün değil.<br/><br/>Kürt sorununun çözümünü, hiçbir olumlu adım atmadan, Kürtlerin güvensizliğini besleyerek <b>“geciktirmek”</b> kanlı belalara yol açabilir.<br/><br/>Tabii bir de bazı Kürt siyasetçiler var.<br/><br/>Onlar da bu ülkede elli milyon Türk’ün yaşadığını unutarak sürekli tehditkâr bir üslupla konuşup, Kürtlerin istediği her şeyi <b>“silahla”</b> alabileceği inancını yayıyor.<br/><br/>Erdoğan’ın <b>“hesapçı”</b>, Kürt politikacıların da tehditkâr duruşu, karşılıklı aynalar gibi <b>“olumsuzluğu”</b> sonsuza dek çoğaltıyor.<br/><br/>Bazen <b>“işin içinde”</b> olanlar gerçeği görmekte zorlanırlar, <b>“dışarıda”</b> olanlar daha net görürler olacakları.<br/><br/>Eğer bu karşılıklı olumsuzluk sürerse ve savaş yeniden başlarsa neler yaşanabileceğini iki tarafın da iyi düşünmesi gerekir bence.<br/><br/>Bundan sonra başlayacak savaş, yirmi beş yıl boyunca yaşadığımız savaşa benzemez, bu seferki hiç görmediğimiz türden çok sert bir savaş olur.<br/><br/>Dağlar cehenneme döner ve savaş şehirlere kayar.<br/><br/>İki taraf da akacak kana, çekilecek acıya şaşar.<br/><br/>Bunu yirmi beş yıl boyunca çekilen acıları ve dökülen kanları bilerek söylüyorum, elli bin kişinin öldüğü bir savaştan beterinin yaşanacağından korkuyorum.<br/><br/>Ama bu noktada bir de <b>“ümitli”</b> ihtimal var.<br/><br/>Türk halkının da, Kürt halkının da önemli bir kısmı artık barış istiyor ama bu <b>“kimsenin yenilmediği”</b> bir barış olmak zorunda, kimsenin gururunu incitmeyecek bir barış olmalı bu.<br/><br/>Savaş sürerken Türk çocuklarının <b>“zorunlu askerlik kalksın”</b> demekten çekinmemesi, Kürt halkının içinden çıkan PKK’ya muhalif seslerin güçlenmesi barış isteğinin boyutlarını gösteriyor zaten.<br/><br/>Unutmayın ki savaş sırasında böyle davranmak çok zordur, böyle davranılabilmesi için savaşa olan inancın tümüyle yok olması, barış talebinin köklenmesi gerekir.<br/><br/>Eğer hükümet, bu ülkenin Kürt vatandaşlarına olan saygısını ve barış isteğindeki samimiyetini gösteren adımlar atarsa, buna Kürt yöneticilerinden <b>“barışa imkân veren”</b> bir cevap gelirse bu sorun çözülür; toplum bu çözüme hazır.<br/><br/>Yasemin Çongar, devletin atabileceği adımları yazdı bugün.<br/><br/>Barış isteyen bir toplum için hiç de atılması zor adımlar değil onlar, biraz kararlılık yeter.<br/><br/>Bu küçük adımlar büyük bir zenginliğin, mutluluğun, özgürlüğün yolunu açar.<br/><br/>O yolu açanlar da, <b>“küçük hesapların”</b> sağlayabileceğinden çok daha büyük siyasi başarılar yaşarlar.<br/><br/>Bir yol ayrımındayız, en küçüğümüzden en büyüğümüze kadar hepimiz, Türk ve Kürt yöneticilere doğru yolu göstermek için elimizden geleni yapmalıyız.<br/><br/><b>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-ah-baris.htm), [web.archive.org (arşiv bağlantısı)](http://web.archive.org/web/20101030073624/http://www.taraf.com.tr:80/ahmet-altan/makale-ah-baris.htm)
