# Son büyük hesaplaşma

*Ahmet Altan 21.03.2008*

<div class="taraf_structure_2col_1zq">
<div class="margen_n">



 <p>Cumhuriyet, yıktığı imparatorluğun “yıkılmasına neden olan” bütün hastalıklarını genetik bir miras olarak bünyesine kattı.<br/>
Kendine ait bir ahlak, bir yönetim anlayışı, bir hukuk düzeni yaratamadı.<br/>
Biraz da eldeki kadroların kısıtlılığından ve şartların zorlamasından dolayı İttihatçı bir Cumhuriyet olup çıktı.<br/>
Zaman içinde bir düzelme de sağlayamadı.<br/>
Her türlü toplumsal talebi ve muhalefeti “düşmanlık” sayan Osmanlı zihniyetinin devamı, devletle toplumu birbirinden kopardı.<br/>
Ve, Cumhuriyetin neredeyse bütün enerjisi toplumla ve devlet arasındaki bu sürtüşmeye harcandı.<br/>
Bir türlü kalkınıp gelişemedi.<br/>
Yunanistan ve İsrail gibi eski eyaletleri, Osmanlı’nın mirasçısı olan Cumhuriyeti fersah fersah geçti.<br/>
Tarihçiler benden daha iyi bilir ama “eyaletlerinden” daha geride kalmış bir “imparatorluk mirasçısı” herhalde zor bulunur.<br/>
Dünya da, içinde bulunduğu durum nedeniyle, Türkiye’nin “Osmanlı’nın apandisiti” gibi cerahatli küçük bir Osmanlı cumhuriyeti olarak kalmasına ses çıkarmadı.<br/>
Ama Sovyetler’le Amerika arasındaki büyük rekabet uzaya da yansıyınca, dünyada bir teknoloji patlaması yaşandı.<br/>
Birden, tarihte rastlanmamış ölçüde büyük bir hızla değişmeye koyuldu hayat.<br/>
Sosyal yapı, sınıflar, anlayışlar, siyaset biçimi, üretim tarzı, tüketim alışkanlıkları çılgın bir süratle biçim değiştirdi.<br/>
Türkiye bu değişimin rüzgârlarını hissetti, kendisi de kör topal değişimler sağladı ama “egemen güç” değişime hep direndi.<br/>
?imdi Türkiye’nin daha fazla direnemeyeceği noktaya geldik.<br/>
Türkiye değişecek.<br/>
Bu sadece Cumhuriyetin değil, bütün Osmanlı’nın da değişimi olacak.<br/>
Altı yüz yıllık kalıplar parçalanacak.<br/>
Kolay bir iş değil.<br/>
Onun için de sanırım sancıları kuvvetli hissedilecek.<br/>
Toplum devlet ilişkileri yeniden yapılandırılacak.<br/>
Kürt meselesi çözülecek.<br/>
Gerçek anlamda bir inanç özgürlüğü yaşanacak.<br/>
Yeni bir hukuk düzeni kurulacak.<br/>
İktidar, altı yüz yıl sonra devletten alınıp halka verilecek.<br/>
Avrupa Birliği üyeliği aracılığıyla dünyayla bütünleşilecek.<br/>
Bütün bunlar, bizim İttihatçı Cumhuriyetin “sahiplerini” öfkeden çıldırtan değişimler.<br/>
Hayatın ve tarihin nereye doğru hareket ettiğini analiz edemediklerinden bu büyük dönüşüme karşı durabileceklerini sanıyorlar.<br/>
En azından zamanı biraz daha uzatmak istiyorlar.<br/>
27 Nisan muhtırası ve AKP’yi kapatma girişimi bu direnişin parçaları.<br/>
Eski yapıyı sürdürme çabaları.<br/>
Zamanın dizginlerini ellerinden kaçırdıklarını hissettiklerinde daha sert hamleler de yapabilirler.<br/>
Bu da kuvvetle muhtemel.<br/>
Ama karşılarında sadece bu ülkenin insanları yok, karşılarında dünya da var bu sefer.<br/>
Türkiye istese de istemese de dünyanın ayrılmaz bir parçası çünkü.<br/>
Devlet, değişen toplumu muhtıralarla, yargısal girişimlerle durdurmaya çalışırken, dünyayla ittifak kurarak değişmeye uğraşan toplum da devletin İttihatçı geleneklerinden doğan “gizli güçlerine” hamle ediyor.<br/>
Ergenekon çetesine karşı derinleştirilen soruşturma sadece “adli” bir olay değil bu yüzden.<br/>
Büyük hesaplaşmanın önemli parçalarından biri.<br/>
AKP’yi kapatma girişimiyle, Ergenekon soruşturması, aynı satranç oyununun karşılıklı iki çarpıcı hamlesi.<br/>
Devlet, toplumsal değişime her müdahale ettiğinde, kökleri devletin içindeki kadrolara ulaşan Ergenekon soruşturması da biraz daha derinleştirilecek.<br/>
İttihatçı geleneğin devletin içine yerleşen köklerine kadar ulaşacak.<br/>
Çünkü hayat o köklerin oradan temizlenmesini emrediyor.<br/>
O kök varlığını sürdürmek için çabaladıkça, hukuku zorladıkça, o kökü sökmek için başlatılan hareket de güçlenecek.<br/>
Çok şaşırtıcı olaylar yaşayacağız sanırım.<br/>
Bana bu yaşadıklarımız, son büyük hesaplaşma gibi geliyor.<br/>
Çok uzun zamandır süren bu “son faslın” da sonuna yaklaşıyoruz.<br/>
İşler daha da sertleşebilir.<br/>
Daha önce görmediğimiz şeyler görebiliriz.<br/>
Ama sonuç değişmez.<br/>
Türkiye yeni bir yapıyı mutlaka kurar.<br/>
Bütün mesele...<br/>
Bunu mümkün olduğu kadar kısa zamanda ve mümkün olduğu kadar acısız bir şekilde halledecek adımları atacak zekâyı göstermekte.<br/>
Ve, toplumsal ittifakı güçlendirmekte.<br/>
Akılsızlık, kurnazlık, çıkarcılık çok pahalıya patlar bu sefer.<br/>
Bilmem AKP bunun farkında mı...<br/>
<br/>
21.03.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
