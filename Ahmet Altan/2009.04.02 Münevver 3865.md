# Münevver

*Ahmet Altan 02.04.2009*

<div class="taraf_structure_2col_1zq">
<div class="margen_n">



 <p>İnsanın, ölüm karşısındaki çaresizliğinden daha büyük bir çaresizlik var mı? <br/><br/>Bu soruyu duyan herkes ilk ağızda hemen “yok” diyecektir sanırım. <br/><br/>Ama bazen “ölüm karşısında duyulan” çaresizlikten bile daha büyük ve daha kahredici çaresizlikler var. <br/><br/>Tek evladınız öldürülür ve çocuğunuzun katilleri bulunmazsa ya da daha kötüsü o katillerin birileri tarafından korunduğunu görür de gücünüz katilleri ortaya çıkarmaya yetmezse... <br/><br/>Hissedeceğiniz çaresizlik, ölüm karşısında hissettiğinizden bile büyük olur. <br/><br/>Kederinizle baş başa kalamazsınız. <br/><br/>Ölümün o sır dolu karanlığı karşısında bir tevekküle sığınamazsınız. <br/><br/>Derler ki, “bir sevdiğiniz öldüğünde içinizde kırk mum yanar, her gün biri söner”, o korkunç acının her gün biraz eksildiğini söyler bu cümle. <br/><br/>Çocuğunuz öldürülür de katili bulmaya gücünüz yetmezse, o mumların hiç biri sönmez, her gün yenisi eklenir ve hep ilk günkü acıyla yaşamaya mahkûm olursunuz. <br/><br/>Biliyorsunuz genç bir kızı öldürüp cesedini parçalamışlardı. <br/><br/>Bedeni bir yerde, başı başka bir yerde bulunmuştu. <br/><br/>Kızın katil zanlısının zengin bir ailenin oğlu olduğu söylenmişti. <br/><br/>Genç katil zanlısının evinin duvarlarında kan izleri bulunmuştu. <br/><br/>Ama bulunan sadece kan izleri oldu. <br/><br/>Ne o zanlı bir daha göründü ne de deliller aydınlığa çıktı. <br/><br/>Şimdi, öldürülen Münevver’in babası Süreyya Karabulut, bütün “çaresizliğiyle” televizyon ekranlarında kızının katilinin ya da katillerinin bulunması için yardım arıyor. <br/><br/>Dün <i>Habertürk</i> gazetesine verdiği demeçte, “delillerin” ortadan kaybolduğundan yakınıyordu. <br/><br/>Söyledikleri gerçekten de kuşku uyandırıcı. <br/><br/>Öncelikle, öldürülen kızın cep telefonu kaybolmuş durumda. <br/><br/>Polis, “cep telefonu savcılıkta” diyormuş, savcılık “telefon bizde yok” diyormuş. <br/><br/>O cep telefonu bulunsa ve kızın öldürüldüğü gece kimlerle konuştuğu öğrenilse belki birçok gerçek ortaya çıkacak ama telefon bulunamıyor. <br/><br/>Ne oldu o telefona? <br/><br/>O telefon niye kayıp? <br/><br/>Neden polisle savcılık zavallı babayı “bende değil onda,” diye oyalıyor? <br/><br/>Polisin ve savcının o telefonun nerede olduğunu açıklaması gerekmiyor mu? <br/><br/>Katil zanlısı gencin ailesinin çok zengin olması, bu durumda “şaibeyi” çok arttırıyor. <br/><br/>İnsan, “öldüren fakir, öldürülen zengin olsaydı gene o telefon öyle kaybolur muydu” diye sormadan geçemiyor. <br/><br/>Babanın söyledikleri sadece bundan ibaret de değil. <br/><br/>Kızının, “katil zanlısı gencin ailesine ait bazı sırları öğrendiği” için öldürüldüğünü iddia ediyor. <br/><br/>Kızın günlüğünde, katil zanlısıyla ilgili olarak “Cem’in sırları” diye bir not bulunmuş. <br/><br/>Kızının öldürülmesinin “organize bir cinayet” olduğunu da söyleyen baba, “o gece cinayetin işlendiği eve hangi lüks arabalar içinde kimler gelmiş” diye soruyor. <br/><br/>Aslında bu sorunun cevabını bulmak kolay. <br/><br/>Genç kız, zanlının evinde öldürülmüş, o ev de “güvenlik kameralarıyla” korunan zengin bir sitede bulunuyor. <br/><br/>Kameralara bakar, o gece kimlerin gelip gittiğini saptarsınız. <br/><br/>Ama bir sorun var. <br/><br/>Güvenlik kameralarının kayıtları kayıp. <br/><br/>Kameralardaki görüntülerin nerede olduğunu kimse açıklamıyor. <br/><br/>Üstelik sitedeki bekçiler, komşular da sorguya çekilmemiş. <br/><br/>Bütün bunlar çok tuhaf değil mi? <br/><br/>Zanlı kayıp, telefon kayıp, görüntüler kayıp. <br/><br/>Bulunan neredeyse hiçbir şey yok. <br/><br/>Üstelik baba, “otopsi raporunun bile” kendisine verilmediğini söylüyor. <br/><br/>Bütün bunlar insanda nasıl bir çaresizlik yaratır? <br/><br/>Çocuğunuz öldürülmüş ve onu öldürenler birileri tarafından korunuyor. <br/><br/>Bir türlü bulunmuyorlar. <br/><br/>Gerçekler bir “güç” tarafından saklanıyor. <br/><br/>Bu çaresizlik, ölüm karşısında duyulan çaresizliği bile aşar. <br/><br/>Bu baba, televizyon televizyon dolaşıp bir yardım arıyor. <br/><br/>Bir destek bulmaya uğraşıyor. <br/><br/>Kimse bu insana yardım etmeyecek mi? <br/><br/>Emniyet Müdürü’nün, Savcı’nın, İçişleri Bakanı’nın sesi çıkmayacak mı? <br/><br/>“Zenginsen cinayet bile işleyebilirsin ve hesabını kimse sormaz” diye mi düşünecek insanlar? <br/><br/>O babayı bir düşünsenize, evladını kaybetmenin acısı bir yandan, o çocuğun katilini bulmamanın çaresizliği bir yandan... <br/><br/>Yetkililerin o aldırmaz, neredeyse alaycı “sessizliği”, kalın duvarlar gibi üstüne abanır insanın. <br/><br/>Ruhundaki o “kırk mum” hiç sönmez, her gün bir mum daha yanar. <br/><br/>Kurbanın babası, katil zanlısının babasından daha fakir diye bu acıya göz mü yumacak bu toplum? <br/><br/>Zenginleri paraları korur da... <br/><br/>Fakirleri koruyacak hiç mi kimse yok bu diyarda? <br/><br/>Biliyor musunuz, bu genç kızın katili bulunmazsa, sadece o baba değil, hepimiz bir çaresizliğin kurbanı haline geleceğiz. <br/><br/>O korkunç ve karanlık çaresizliğin...</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4808.htm), [web.archive.org (arşiv bağlantısı)](http://web.archive.org/web/20090905090122/http://www.taraf.com.tr:80/makale/4808.htm)
