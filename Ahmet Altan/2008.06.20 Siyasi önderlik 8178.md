# Siyasi önderlik

*Ahmet Altan 20.06.2008*

<div class="taraf_structure_2col_1zq">
<div class="margen_n">



 <p>Ben hep şuna inandım...<br/>
Biz bu ülkede ne tartışırsak tartışalım, hep aynı şeyi tartışırız aslında.<br/>
“Ordu siyasetin içinde kalsın mı, kalmasın mı?”<br/>
İnsanlar bir tartışmada ne söylerlerse söylesinler hep aynı şekilde ikiye ayrılırlar Türkiye’de:<br/>
Ordunun siyasetin içinde olmasından yana olanlar, ordunun siyasetten çıkması gerektiğine inananlar.<br/>
Ben, ordunun siyasetten çıkması gerektiğine inananlardanım.<br/>
Mustafa Kemal’in her görüşünü paylaşmam ama bu konuda onun görüşlerine tümüyle katılırım doğrusu.<br/>
O da, Enver Paşa’nın orduyu doludizgin siyasete sürmesine karşı çıkmış, “orduyu siyasetten çekin” diye çok haykırmış ve eğer yanlış hatırlamıyorsam bu konuda İsmet Paşa’yla birlikte bir de bildiri kaleme almıştı.<br/>
Enver Paşa kimseyi dinlememiş...<br/>
Sonunda imparatorluğu paramparça etmişti.<br/>
Her konuda Atatürk’ü kendine kalkan yapanlar nedense onun bu görüşlerine hiç değinmezler.<br/>
Ve, orduyu siyasetin göbeğine yerleştirirler.<br/>
Başımız da dertten hiç kurtulmaz o yüzden.<br/>
Çünkü ordu siyasete girdi mi bütün sistem altüst olur.<br/>
Devlet devletleşemez, hukuk hukuklaşamaz, milli irade yok sayılır, parlamento kenara itilir, halkın ihtiyaçları fark edilmez.<br/>
Normalleşemezsiniz, zenginleşemezsiniz, özgürleşemezsiniz.<br/>
Avrupa’nın ordusu siyasete müdahale eden tek ülkesi biziz, Avrupa’nın en fakir ülkesi de biziz.<br/>
Sizce, bu ikisinin arasında hiçbir bağlantı yok mu?<br/>
Türkiye, bu gerçeği çok açık bir şekilde algılamadıysa da kuvvetli bir biçimde sezdi.<br/>
Onun için de bu durumu değiştirmeye çalışıyor.<br/>
Ordunun 27 Nisan muhtırasına, halkın 22 Temmuz’da verdiği cevap bu isteğin güçlü bir göstergesiydi.<br/>
Ama ordu bu mesajı almamakta direniyor.<br/>
22 Temmuz seçimlerinden iki ay sonra Türkiye’ye “ordunun önderliğini” kabul ettirmek için yeni bir “eylem planı” hazırlamışlar.<br/>
Bugün sayfalarımızda o planın bütün ayrıntılarını okuyacaksınız.<br/>
Tabii, her mantıklı insan önce, “neden ordu bizim önderimiz olsun” diye soracak. <br/>
Biz kendi kendimizi yönetmekten aciz miyiz ki kendimize silahlı bir önder seçelim?<br/>
Böyle bir öndere kimsenin ihtiyacı yok, bu ülkenin de ihtiyacı yok.<br/>
Ama ordu bu gerçeği anlamak istemiyor.<br/>
Hazırladıkları planda, “önderlik” rolünü halka kabul ettirmek için kimlerle işbirliği yapacaklarını da belirlemişler.<br/>
En önemli “ajanlarından” biri medya organları.<br/>
Medya organlarını kullanacaklarını açıkça yazmışlar.<br/>
Acaba son dokuz ayda hangi gazetecileri, hangi medya organlarını kullandılar?<br/>
Planlarında, “yüksek yargıçlarla buluşacaklarını” da yazmışlar.<br/>
?imdi, Paksüt-Başbuğ buluşmasını hatırlayınca, bunu uygulamaya koymuş olduklarını düşünüyor insan.<br/>
Bizim o buluşmayı açığa çıkarmamızdan sonra bize hücum eden gazeteleri şöyle bir aklınızdan geçirince, “kullanılan gazetecilerle medya organları” hakkında da bir tahmininiz olabiliyor.<br/>
Ordu, “iktidarı” yani hükümeti de “irtica yanlısı” görüyor.<br/>
İktidar partisini kapatma davası açan başsavcıyla arasında şaşırtıcı bir “görüş birliği” var.<br/>
“Yeni anayasa” dedikleri “sivil anayasayı” da çok tehlikeli buluyorlar.<br/>
Acaba o anayasa nasıl gündemden kaldırıldı?<br/>
O sivil anayasaya hücum edenler neden hücum etti?<br/>
Dokuz ay önce yürürlüğe giren bu “planı” inceleyince, o günden bu yana yapılanların hepsi bir “anlam” kazanıyor.<br/>
Kimlerin bu planla uyumlu hareket ettiği çok açık ortaya çıkıyor.<br/>
Seçimle Parlamento’ya giren DTP’nin “terörist” olarak değerlendirilmesi, ordunun bir partiye hukuki bir zemine dayanmadan “terörist” demesi, Kürt vatandaşlarımızın taciz edilmesi de bu planın parçası.<br/>
Aynen eski andıç olayında olduğu gibi bazı yazarlara “karalama” kampanyası açılması da planın maddelerinden biri.<br/>
Bazı “yazarlara” ise ısmarlama kitaplar yazdırılıp bunlar destekleniyor.<br/>
Karalanan yazarlar hangileri, ısmarlama kitaplar yazıp ordunun desteğini arkalarına alan yazarlar hangileri?<br/>
Bazı yazarları karalamak da, bazı yazarları kullanmak da uygunsuz davranışlar bence.<br/>
Üstelik bundan sonra yazarların başına ne gelirse ordudan bilinecek, bu da iyi bir şey sayılmaz.<br/>
Bu plan, her yönüyle gereksiz ve yanlış bir plan.<br/>
Ordu, ordu olmalı...<br/>
Siyasi bir önder değil.<br/>
Halkın beynini yıkamak için böyle uğraşmamalı, gazetecileri kullanmamalı, yargıçları etkilememeli, yazarları karalamamalı, vatandaşlarını bizar etmemeli.<br/>
Bir orduyu “siyasi parti” haline getirirseniz, “siyasi önderliğe” oynarsanız, siyasi rakipleriniz olur.<br/>
Bir ülkede herkesin ortaklaşa sahip çıkması gereken bir orduyu, durduk yerde “bazılarının” ordusu yaparsınız.<br/>
En kızdığınız şey “bölücülükken”, siz kendiniz bölersiniz.<br/>
Bence, bunu yapmayın.<br/>
Beni dinlemezsiniz, biliyorum ama bari çok sevdiğiniz Atatürk’ü dinleyin.<br/>
Orduyu siyasetten çıkarın.<br/>
Enver Paşa dinlemedi, bakın sonuç ne oldu.<br/>
Aynı şeyleri bir daha mı yaşayalım?<br/>
Bunu istemezsiniz, bunu istemediğinizi biliyorum.<br/>
Onun için artık bırakın bu planları.<br/>
İzin verin de bu halk sizi ordusu olarak görsün, siyasi rakibi olarak değil.<br/>
<br/>
20.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
