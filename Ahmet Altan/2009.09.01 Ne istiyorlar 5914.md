# Ne istiyorlar?

*Ahmet Altan 01.09.2009*

<div class="taraf_structure_2col_1zq">
<div class="margen_n">



 <p>Bayraklara sarılmış tabutlara kapanmış insanların resimleri önümde duruyor. <br/><br/>Ağlayan kadınlar, kederli erkekler. <br/><br/>Ölen gencecik, babayiğit delikanlılar. <br/><br/>Niye bütün bunlar? <br/><br/>Bu çocukların ölmesi gerekiyor mu? <br/><br/>Hükümet, Kürt sorununu çözmekte kararlı gözüküyor. <br/><br/>Ama bu “kararlılıkla” çelişen bir başka ruh hali daha seziliyor, bir “tedirginlikleri” var. <br/><br/>Çok tepki toplamaktan ve oy kaybetmekten korkuyorlar herhalde. <br/><br/>İçişleri Bakanı, “bölünme sendromundan kurtulmamız gerektiğini” söylüyor. <br/><br/>MHP, gittikçe şiddetini arttırıp seviyesini düşürdüğü bir üslupla “barışın” ülkeyi böleceğini iddia ediyor. <br/><br/>İddiasını anlamak o kadar kolay değil. <br/><br/>Savaş ülkeyi bölmüyor ama barış ülkeyi bölüyor MHP’ye göre. <br/><br/>Savaşın bölemediği ülke neden barışla bölünsün? <br/><br/>Barış, savaştan daha kışkırtıcı bir durum mu? <br/><br/>Eğer bir “bölünme” isteği varsa savaş bu isteği her gün biraz daha arttırmaz mı? <br/><br/>MHP’nin bu iddiası bana pek anlamlı gözükmüyor. <br/><br/>Aslında CHP “barışı” desteklese, MHP’nin anlamsızlığı daha çok ortaya çıkar ama CHP de “savaşı” destekleyince hükümetin hareket alanı daralıyor. <br/><br/>Kararlı adımlar atmakta zorlanıyor. <br/><br/>Sonunda bu barış olacak. <br/><br/>Tedirginliklerle yürünse de sonunda barışa varılacak. <br/><br/>Hükümet de zaten bu yoldan geriye dönmeyeceğini söylüyor. <br/><br/>Zaten bu noktadan sonra “geriye dönüşün” siyasi faturası sanırım çok ağır olur. <br/><br/>Ayrıca hayat da Türkiye’yi barışa zorluyor. <br/><br/>Ne MHP ne de CHP “barışın” önünü kesebilir. <br/><br/>Ama daha fazla çocuğun ölmesine yol açabilirler. <br/><br/>Açıyorlar da zaten. <br/><br/>Bu tabutlar, onların “inadı” yüzünden geliyor. <br/><br/>Şimdi MHP ve CHP’ye sormak lazım: <br/><br/>“Siz barışı istemiyorsunuz, peki ne istiyorsunuz?” <br/><br/>Anlayabildiğim kadarıyla bu iki parti, “PKK teslim olsun” diyor. <br/><br/>Tek “çözüm” olarak bunu söylüyorlar. <br/><br/>O zaman ikinci soruyu soracağız: <br/><br/>“Bugüne dek teslim olamayan PKK niye şimdi teslim olsun?” <br/><br/>Bu savaşın bir galibi olmayacak. <br/><br/>Yirmi beş yıldır süren savaş bu gerçeği herkese gösterdi. <br/><br/>Ne silahla PKK’yı ve onun halk desteğini yok edebilirsiniz, ne de PKK silahla bir zafere kavuşup isteklerini dikte ettirebilir. <br/><br/>Her gün çocukların öldüğü, kimsenin kazanamayacağı bir savaşın içine bu ülkeyi kilitlemek, bu ülkenin ve bu ülkede yaşayan insanların çıkarına mı? <br/><br/>Tabii MHP ile CHP’ye asıl sorulması gereken soru şu: <br/><br/>“Sizin Kürt sorununun çözümü için öneriniz ne?” <br/><br/>PKK, Kürt sorunu demek değil. <br/><br/>PKK yokken de Kürt sorunu vardı. <br/><br/>PKK olduğu için Kürt sorunu çıkmadı, Kürt sorunu olduğu için PKK çıktı. <br/><br/>PKK’yı tümüyle yok etseniz de Kürt sorununu yok edemezsiniz. <br/><br/>Bu ülkede, mevcut durumdan şikâyetçi milyonlarca insan varsa onların şikâyetlerini dinleyip çözmek zorundasınız. <br/><br/>Siyaset, sorunları çözmek için var. <br/><br/>MHP ile CHP’nin “siyasi çözümü” ne? <br/><br/>Anadilinde eğitim yapmak isteyen, anayasada bütün vatandaşların eşit olduğunun belirtilmesini isteyen milyonlarca Kürdü öldürecek misiniz? <br/><br/>Silahtan başka bir çözümünüz yok mu gerçekten? <br/><br/>Ya da silahlı bir baskıyla Kürt halkını “aslında bir sorun olmadığına” mı ikna edeceksiniz? <br/><br/>İkna edemezsiniz. <br/><br/>Edemediniz de. <br/><br/>Türkiye, bu sorunu hakkaniyete uygun bir şekilde çözmek, bütün vatandaşlarını, ırkları ne olursa olsun eşit bir statüye kavuşturmak zorunda. <br/><br/>Bunu ertelediğiniz her gün ölen çocukların sayısı artıyor. <br/><br/>Türk çocukları da ölüyor Kürt çocukları da ölüyor. <br/><br/>Bu ölümlerin bugün görünen nedeni MHP ile CHP. <br/><br/>Bu ölümlerin vebali onların boyunlarında. <br/><br/>“Ölümden ve şiddetten” yana olan bu iki partinin hiçbir çözüm önerileri yok. <br/><br/>Bu partilerin liderliğini yapan iki bencil ihtiyar yüzünden öldürtecek miyiz çocuklarımızı? <br/><br/>İki yaşlı adamın bencil oy hesaplarına kurban edecek miyiz genç insanları? <br/><br/>CHP’liler ve MHP’liler o ölen çocukları düşünürlerse, şu anda hayatta olan birçok gencin bu inat yüzünden öleceğini anlarlarsa, savaşı böylesine istekle desteklemeyeceklerine inanıyorum. <br/><br/>O tabutlarda insanlar yatıyor çünkü. <br/><br/>Barışı engelleyen herkes, o ölüleri ömrü boyunca sırtında taşır. <br/><br/>Bunu taşımak istiyor musunuz?</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7203.htm), [web.archive.org (arşiv bağlantısı)](http://web.archive.org/web/20090907004234/http://taraf.com.tr:80/makale/7203.htm)
