# İşte böyle

*Ahmet Altan 23.05.2009*

<div class="taraf_structure_2col_1zq">
<div class="margen_n">



 <p>Biliyorsunuz, insan vücudunun sağlığıyla ilgili çok güzel bir tarif vardır. <br/><br/>Eğer organlarınız sağlıklıysa hiçbirini hissetmezsiniz. <br/><br/>Hissetmeye başladığınızda bir sorun var demektir. <br/><br/>Sanırım aynı tarif devlet için de geçerli. <br/><br/>Eğer sağlıklı bir devletiniz varsa varlığını hissetmezsiniz. <br/><br/>Varlığını hissediyorsanız devletiniz sorunludur. <br/><br/>Biz devletin varlığını hissediyor muyuz? <br/><br/>Neredeyse her an. <br/><br/>Sorunu var mı? <br/><br/>Hem de çok. <br/><br/>Bizim medya küçük bir “muhalefet” hilesi yapar her zaman. <br/><br/>Hükümeti eleştirir. <br/><br/>Gelişmiş ülkelerde bu, medyanın yapması gereken iştir. <br/><br/>Çünkü devleti hükümet yönetir ve sorumlu odur. <br/><br/>Ama Türkiye’de öyle değil. <br/><br/>Burada devlet ve hükmet ikiye ayrılmış vaziyette. <br/><br/>Ve, hükümet devleti değil, “devlet” hükümeti yönetir. <br/><br/>“Devlet” denilen de ordunun liderliğinde yargı ve sivil bürokrasidir. <br/><br/>Hatırlarsanız, Kıbrıs’ta küçük bir sınır kapısının açılmasını bile Genelkurmay karşı çıkıp durdurmuştu. <br/><br/>Hükümetin vermesi gereken bir kararı, hükümet yerine “devlet” vermişti. <br/><br/>İnsanların nasıl giyineceğine, başlarını örtüp örtmeyeceğine, nasıl eğitim göreceğine, hangi dili konuşacağına, nasıl siyaset yapacağına da devlet karar verir. <br/><br/>Hem hükümetin hem de halkın her davranışını denetler devlet. <br/><br/>Ama ne halk, ne parlamento, ne de hükümet “devleti” denetleyebiliyor. <br/><br/>Susurluk soruşturmasında, parlamento tek yıldızlı bir generali bile ifade vermeye getirtememişti. <br/><br/>Her şeyi denetleyen ve hiç kimse tarafından denetlenmeyen bir devlet ne olur? <br/><br/>Ne olacak, yavaş yavaş, bazen de hızlı hızlı bozulmaya başlar. <br/><br/>Denetimsizlik, kaçınılmaz bir şekilde yozlaşmayı getirir. <br/><br/>İşkenceden, cinayetten, suikasttan, sabotajdan yargılanan “devlet görevlilerinin” sayısına... <br/><br/>Haklarında verilen mahkeme kararlarına bakın... <br/><br/>İki “gerçek” göreceksiniz. <br/><br/>Çok fazla suça karışmışlar. <br/><br/>Çok az ceza almışlar. <br/><br/>Bütün muhtıraların, darbelerin, yarı darbelerin arkasında büyük bir sis bulutu, o sis bulutunun içinde de büyük bir karışıklık yaşanır. <br/><br/>Ve, bu karışıklığı düzeltebilecek, denetleyebilecek hiçbir güç yoktur. <br/><br/>Ordu da, yargı da, kendilerini ilgilendirmeyen konularla o kadar ilgililer ki “kendilerine ait” sorunları çözecek zamanları yok. <br/><br/>Dün Genelkurmay Başkanlığı haftalık basın toplantısı yaptı. <br/><br/>Ergenekon soruşturmasıyla ilgili olarak hakkında tutuklama kararı çıkan “yarbayın” akıbeti soruldu. <br/><br/>Genelkurmay sözcüsü, yarbayın “Yunanistan’da olduğunu”, döndüğünde gerekli işlemlerin yapılacağını söyledi. <br/><br/>Hakkında çok ciddi suçlamalar olan bir subayı bizim ordu haftalardır Yunanistan civarından Türkiye’ye nakledemiyor. <br/><br/>Bu kadar zamanda başka ülkelerin orduları uzaya gidip geliyorlar. <br/><br/>Yunanistan dediğiniz yerden adam getirmek için bir orduya, bir deniz kuvvetlerine falan ihtiyaç yok, sağlam bir motor bir günde bu işi halleder. <br/><br/>Ama bizim ordu halledemiyor. <br/><br/>Bu konuda pek eleştirildiği de yok. <br/><br/>Medya ağzını açmıyor. <br/><br/>Niye getirsinler? <br/><br/>Biraz daha dolaştıracaklar herhalde. <br/><br/>Bir de “mayın” meselesi var. <br/><br/>Suriye sınırında çok geniş bir araziye 1955’ten beri mayın gömmüş bizim ordu. <br/><br/>Zamanında Fikret Otyam bu konuda harika röportajlar yazmıştı. <br/><br/>O mayınlar yüzünden, üç beş kuruş para için katır sırtında kaçakçılık yapan çok adam hayatını, kolunu, bacağını kaybetti. <br/><br/>Irak sınırı “dağlık” diye orayı doğru dürüst koruyamayan ordu, Suriye sınırını da dümdüz ova diye koruyamamış anlaşılan. <br/><br/>Yığmış oralara mayınları. <br/><br/>Ama kendi gömdüğü mayını şimdi kendi çıkartamıyor. <br/><br/>Dışardan yardım istiyoruz. <br/><br/>Adama sormazlar mı “çıkartamayacağın mayını niye gömdün” diye. <br/><br/>İddialara göre, çok uzun zamandan beri oralarda gömülü olan mayınlar yağmurla, fırtınayla, toprak kaymasıyla yer değiştirdiğinden şimdi bizim ordu kendi gömdüğü mayınların yerlerini saptayamıyormuş. <br/><br/>Mayın haritası işe yaramıyormuş anlayacağınız. <br/><br/>Peki, pek de gelişmemiş bir ülkenin ordusu bu, ne yapalım, elinden bu kadar geliyor, diyeceğiz. <br/><br/>Ama şu soruyu sormamak mümkün mü? <br/><br/>Sen gömdüğün mayını bile çıkartamıyorsun, niye kendi işinle uğraşmıyorsun da siyasete karışıyorsun, darbe yapıyorsun, muhtıra veriyorsun, Çankaya’ya kim çıkacak kim çıkmayacak gerginlikleri yaratıyorsun? <br/><br/>Niye kendi işinle uğraşmıyorsun? <br/><br/>Aynı iç organlarımız gibi ordunun varlığını çok hissediyorsanız, o orduda bir sorun vardır. <br/><br/>Sorun da ortada. <br/><br/>Gömdüğü mayını çıkartamıyor ama siyasetle uğraşmaya bayılıyor.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5665.htm), [web.archive.org (arşiv bağlantısı)](http://web.archive.org/web/20090907063929/http://www.taraf.com.tr:80/makale/5665.htm)
