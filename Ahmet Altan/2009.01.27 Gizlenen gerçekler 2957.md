# Gizlenen gerçekler

*Ahmet Altan 27.01.2009*

<div class="taraf_structure_2col_1zq">
<div class="margen_n">



 <p>Bizim Başar’ın hergele bir yeğeni var, Özgür. <br/>İki buçuk yaşında, toraman bir oğlan. <br/>Oturdukları apartmanda inşaat yapılıyormuş, arada o beton delen aletlerden biri binayı sarsalayarak gürültülerle çalışıyormuş. <br/>Özgür de bu sesten çok korkuyormuş. <br/>Babası bir akşam almış onu karşısına, “korkacak bir şey yok oğlum,” demiş, “sen artık kocaman oldun, korkmamalısın.” <br/>Ondan sonra o makine ne zaman çalışsa, Özgür o yarım yarım konuşmasıyla “kokunç, kokunç” diye bağırıyormuş. <br/>Sonra da babasının söyledikleri aklına gelip ekliyormuş: <br/>“Ama korkacak bir şey yok.” <br/>Yeryüzünün en güzel ülkelerinden birinde yaşarken sürekli olarak minik Özgür gibi mırıldanıp duruyorum: <br/>“Kokunç, kokunç ama korkacak bir şey yok.” <br/>Doğrusu bu ülkede yaşananların “kokunç” olduğunda inancım tam da “korkulacak bir şey yok” kısmını söylerken biraz zorlanıyorum. <br/>Bugün Neşe Düzel’in itirafçı Aygan’la yaptığı söyleşinin birinci bölümünü okuyacaksınız. <br/>Aygan, ordunun resmî bir biriminde işlenen cinayetleri anlatıyor. <br/>İsimler veriyor. <br/>Tarihler veriyor. <br/>Yer söylüyor. <br/>İnsanları öldürenler resmî kişiler, subaylar, astsubaylar. <br/>Ve, bu cinayetler yıllarca sürüyor. <br/>Kimse bu cinayetleri durdurmuyor. <br/>Hatta generaller, cinayetleri işleyen birimin “aslında olmadığını” iddia ediyorlar. <br/>“JİTEM diye bir şey yok” diyorlar. <br/>Böyle bir ülke, böyle bir ordu olmaz. <br/>Ordu, savaşır. Ordu, cinayet işlemez. <br/>Cinayet suçtur, cinayeti işleyenin üstünde üniformasının bulunması bunu suç olmaktan çıkarmaz. <br/>Bugün bu ülkede yargının, ordunun, siyasetin şaibeli bir hale gelmesi bu cinayetlere göz yumulmasından kaynaklandı. <br/>Sokaklardan, evlerden, hastanelerden toplanan insanların ordu barakalarında boğulmasına, vurulmasına, cesetlerinin yakılmasına bir toplum, bir devlet nasıl göz yumar? <br/>Medya nasıl göz yumar? <br/>Yıllarca itirafçı Aygan cinayetlerin parçası olurken ses çıkarmayan yazarlarla, gazetelerin, şimdi bu adam o cinayetleri anlattığında “alçak” diye bağırdıklarını görüyoruz. <br/>Cinayet işlediği için “alçak” demiyorlar ona, cinayetleri söylediği için “alçak” diyorlar. <br/>Cinayetlerin üstünün örtülmesini isteyen gazetecilerin olduğu bir ülke burası. <br/>Genelkurmay, Aygan’ın konuşmasını yayımlayan gazetenin Genelkurmay’a girmesini yasaklıyor. <br/>Buna da ses çıkarmıyorlar. <br/>Genelkurmay gazetecilerin Genelkurmay’a girmesini nasıl yasaklar? <br/>Tapu Kadastro Genel Müdürü böyle bir yasak koysa onu doğduğuna pişman eder gazeteler, Genelkurmay’ın böyle keyfî davranmasına niye ses çıkarmıyorlar? <br/>Genelkurmay’ın JİTEM’i olduğu için mi? <br/>Yoksa o gazeteler, cinayetler işlenmesini destekledikleri için mi? <br/>Bu ülkenin katilleri hâlâ cezalandırmayan yargısı, o katilleri hâlâ bünyesinde barındıran ordusu, bu işin peşini takip etmeyen siyasetçisi, cinayetlerin üstü örtülsün isteyen medyası, “devletin canının istediğini öldürebileceğine mi” inanıyorlar? <br/>Galiba öyle. <br/>Buna inanıyorlar. <br/>Onların kafasındaki devlet, istediğini öldürür, bunun hesabı sorulmaz. <br/>Bizim kafamızdaki devlet hiç kimseyi öldüremez, bir devlet görevlisi ne amaçla olursa olsun cinayet işlerse cezasını çeker. <br/>Zaten aramızdaki fark her konuda ortaya çıkıyor. <br/>Cinayetlerin üstünün örtülmesini isteyen gazetelerle gazetecilere bakarsanız, Ergenekon’un üstünün örtülmesini isteyenlerle aynı kişiler ve gazeteler olduklarını göreceksiniz. <br/>Çünkü, Ergenekon bu hukuksuzluğun, bu keyfiliğin gölgesinde büyüyüp palazlandı. <br/>“Devletin cinayet işlemesi serbesttir” inancının ürünü o örgüt. <br/>Siyasette “liberalizme” karşı olan bu medya, cinayette “liberalizmin” yaratıcısı. <br/>“Bırakınız vursunlar, bırakınız boğsunlar.” <br/>Onların şiarı da bu. <br/>Bırakmayacağız. <br/>Bu ülkenin ve bu devletin hukuka uygun, saygın bir yer olmasını isteyen insanlar da yaşıyor burada. <br/>Suçlu bir devletten, saygın bir devlete geçmeye çalıştığımız bir dönemdeyiz. <br/>Türkiye, dünyanın “lanetlilerinden” olmayacak. <br/>Devlet suç işlemeyecek, işleyen cezasını çekecek. <br/>Bunun gerçekleşeceğini göreceksiniz. <br/>Olaylara baktığımızda, cinayetleri gördüğümüzde, “kokunç, kokunç” diye bağırmamak elde değil. <br/>Dünyanın ve Türkiye’nin gittiği yere baktığımızda ise eklemeliyiz: <br/>“Ama korkacak bir şey yok.” <br/>Çünkü Türkiye de, dünya da, “suçu alışkanlık haline getiren” bir yapıyı taşımamakta, o yapıyı temizlemekte kararlı. <br/>Hep birlikte Özgür gibi bağırmamız gerekiyor sanırım. <br/>“Kokunç, kokunç ama korkacak bir şey yok.”</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/3734.htm), [web.archive.org (arşiv bağlantısı)](http://web.archive.org/web/20090905085830/http://www.taraf.com.tr:80/makale/3734.htm)
