# Tehdit

*Ahmet Altan 26.10.2010*

<div class="yazi">Hrant Dink, öldürüleceğini herhalde ilk olarak İstanbul Vilayeti’ne çağrılıp, Vali Muavini’nin odasında biri kadın iki <b>“kişi”</b> tarafından tehdit edildiğinde hissetmişti. <br/><br/>Niye tehdit etmişlerdi Dink’i? <b><br/><br/>“İlk kadın pilot”</b> olan ve Dersim’i bombalamaya gönüllü yazılan Sabiha Gökçen’in Ermeni asıllı olduğunu söylediği için. <br/><br/>Dün MİT bir açıklama yaparak, Dink’i tehdit eden iki kişinin <b>“MİT görevlisi”</b> olduğunu itiraf etti. <br/><br/>MİT görevlileri, <b>“Gökçen’in Ermeni asıllı olduğunu söylemesinin halkta infial yarattığı konusunda uyarmışlar”</b> Dink’i. <br/><br/>Gökçen, Ermeni asıllı mı? <br/><br/>Evet. <br/><br/>Eee, bu niye <b>“infial yaratsın”</b> bu toplumda? <br/><br/>Dersim’in bombalanması, insanların öldürülmesi infial yaratmıyor da, Gökçen’in Ermeni olması infial yaratıyor. <br/><br/>Bu konudan MİT’e ne? <br/><br/>Niye gidip bir yazarı tehdit ediyor? <br/><br/>MİT’in görevi bu mu? <br/><br/>Üstelik MİT’in tehdit ettiği bir insan, devletle kuvvetli bağları olduğu anlaşılan bir çete tarafından vurularak öldürülüyor. <br/><br/>MİT tarafından tehdit edilen bir yazarın daha sonra sokak ortasında vurulması <b>“infial”</b> yaratmıyor mu? <b><br/><br/>“Hayır, yaratmıyor”</b> bizim devlete göre. <br/><br/>Gökçen’in Ermeni olması infial yaratıyor. <br/><br/>Katillerin palyaço kılığında dolaştığı, vahşetin gülünçleştiği kanlı bir filme benziyor bu ülkede hayat. <br/><br/>Devletin, bir insana kızma nedenine bakın, <b>“niye gerçeği açıklıyorsun”</b> diye kızıyor. <br/><br/>Gökçen’in zavallı insanları öldürmeye <b>“gönüllü”</b> olmasıyla övünüp, onun Ermeni asıllı olmasından gocunan bir anlayışları var. <br/><br/>Adam öldürmek gurur verici, Ermeni olmak utandırıcı. <br/><br/>Utandırıcı olan adam öldürmektir, Ermeni olmak değil. <br/><br/>Ama bunu bizim devlete anlatmak ne zor. <br/><br/>Dün Taha Akyol, Metin Toker’in anlatımına dayanarak İttihatçı Cavit Bey’in ölümüyle ilgili bir olayı yazmıştı. <br/><br/>İzmir Suikastı nedeniyle Cavit Bey idama mahkûm olunca, <b>“asmayalım, Avrupalılar ayağa kalkar, dünyada büyük tepki olur”</b> demişler Atatürk’e. <br/><br/>Atatürk, şöyle demiş: <b><br/><br/>“Bir asın bakalım, ne olacak.”</b> <br/><br/>Kimse bu cümleden gocunmuyor. <br/><br/>Asmak, öldürmek, bombalamak, parçalamak bizim devlete ayıp gelmiyor. <br/><br/>Bu devletin içindeki adamların kafasındaki <b>“Türk”</b>ün nasıl bir şey olduğunu çok merak ediyorum bazen, cellât mıyız biz,katil miyiz, en övündüğümüz özelliğimiz insanları öldürmek mi? <br/><br/>Harikulade mimarlar, müthiş taş ustaları, derinlikli müzisyenler yetiştiren Ermeni ırkından olmayı<b>“aşağılayıcı”</b> buluyorlar, o kadar aşağılayıcı buluyorlar ki, bir <b>“Türk’ün”</b> Ermeni asıllı olduğunu söyleyen adamı önce tehdit edip, sonra da öldürtüyorlar. <br/><br/>Ermenilerin, Kürtlerin, Rumların, Moğolların olduğu bir yarımadaya geliyoruz bin yıl önce ve onların arasından, aslında hiçbir ilişkimiz olmayan Moğolları kendimize <b>“ata”</b> olarak seçiyoruz, diğerlerini küçümsüyoruz. <br/><br/>Çünkü Moğollar, çok kanlı savaşlar yapıp, çok gaddarca adam öldürebiliyorlar. <br/><br/>Biz de onları çok beğeniyoruz. <br/><br/>Dink, Gökçen’in atalarının Moğol olduğunu söyleseydi, öldürülür müydü? <br/><br/>Hayır. <br/><br/>Mimar ya da müzisyen ata istemiyoruz, vahşi atalar istiyoruz çünkü. <br/><br/>Bu devletin aklı böyle çalışıyor. <br/><br/>Sonra da o devletin Genelkurmay Başkanlığı’na <b>“fuhuş”</b> baskını yapılıyor. <br/><br/>Bu cumhuriyet, çok garip bir devlet kurdu, çok tuhaf bir <b>“Türk”</b> profili yarattı. <br/><br/>Devleti de, onun Türk <b>“algısını”</b> da değiştirmemiz gerekiyor. <br/><br/>Neyse ki bir şeyler değişiyor devletin içinde, MİT’in dünkü itirafı da bir şeylerin <b>“olumlu”</b> yönde değiştiğini gösteriyor. <br/><br/>Umuyorum bir zaman sonra <b>“insan öldürmenin”</b> ayıp bir şey olduğunu, bunun övünülecek bir yanı bulunmadığını anlayacağız. <br/><br/>Mimar Ermenilerle kan bağımızın bulunmasının, geçtikleri yerde <b>“taş üstünde taş”</b> bırakmayan o eski Moğollarla akraba olmaktan daha övünç verici olduğunu kavrayacağız. <br/><br/>Gökçen’in Ermeni olmasından değil, onun Ermeni olduğunu söyledi diye birini öldürtmekten utanmamız gerektiğini öğreneceğiz.<b><br/><br/>ahmetaltan111@gmail.com</b></div>

Kaynak: [taraf.com.tr](http://www.taraf.com.tr:80/ahmet-altan/makale-tehdit.htm), [web.archive.org (arşiv bağlantısı)](http://web.archive.org/web/20101029024946/http://www.taraf.com.tr:80/ahmet-altan/makale-tehdit.htm)
