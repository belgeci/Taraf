# CHP ve Türkiye...

*Ahmet Altan 26.04.2008*

<div class="taraf_structure_2col_1zq">
<div class="margen_n">



 <p>İnsanın, kendisini olduğundan başka birisi sanması sık görülen yanılgılardandır.<br/>
Zaaflarımız ya da çıkarlarımız için yaptıklarımıza “bahaneler” bulmakta, bizi kandırmakta, bize kendimizi “iyi” göstermekte mahir bir beynimiz var çünkü.<br/>
Ne olursak olalım, kendimizi “olmak istediğimiz” gibi görmeye yatkınız.<br/>
Sanırım aynı çarpılma, ortak özellikleri olan kalabalıklarda da görülüyor.<br/>
CHP’liler kendilerini “ilerici” olarak değerlendiriyorlar.<br/>
Buna samimiyetle inanıyorlar bence.<br/>
Onların aklındaki ilericilik, tamamen “tüketim kalıplarıyla” ilgili.<br/>
Ütülü pantolon giymek, kravat takmak, başını açmak, makyaj yapmak, akşam kadın erkek birlikte yemek yiyip içki içmek “ilerici” olmaya yetiyor.<br/>
Onların kafasındaki ilericiliğin “felsefi” bir derinliği yok.<br/>
Marksist bir kökten gelmedikleri için de “ilericilik” ile “üretim” arasında bir bağ da kuramıyorlar.<br/>
Kendi “zihinsel rahatlıkları” için de kurmamaları gerekiyor zaten.<br/>
Çünkü ilericiliği “üretim biçimini değiştirmek” olarak algıladıklarında ya da “toplumun yaşam şartlarını bir üst basamağa taşımak” olarak tarif ettiklerinde CHP’lilerin “ilerici” olma ihtimali yok.<br/>
Kompüter teknolojisini değiştirerek insanların yaşam biçimini dönüştüren Bill Gates, eğer her gün kiliseye giden, dua eden, dört karı alan bir Mormon olsaydı CHP’lilere göre “ilerici” mi yoksa “gerici” mi bir adam olacaktı?<br/>
Bir insanı ilerici kılan onun “yaşam biçimi” mi yoksa “üretim biçimi” mi?<br/>
CHP’lilerin bu tür tartışmalar yaptıklarını, böyle konuları düşündüklerini pek sanmıyorum.<br/>
Bu yüzden de yaşadıkları ülkeyi anlamakta zorlanıyorlar.<br/>
Hele Anadolu’yu hiç anlamıyorlar.<br/>
Anadolu kentlerinde muhafazakâr bir hayat sürdürülüyor, kadınların büyük çoğunluğu başını bağlıyor, içkili lokantaları yok, dans etmiyorlar.<br/>
Ama büyük bir üretim patlaması yaşıyorlar.<br/>
Dünyayla bağları kuvvetli çünkü ürettiklerini dünyaya satıyorlar.<br/>
Yaşam biçimleri muhafazakâr, üretim biçimleri ise çağdaş olan bu insanları nasıl tanımlayacağız?<br/>
Bunlar ilerici mi, gerici mi?<br/>
CHP’liler onları “gerici” kendilerini “ilerici” görüyor.<br/>
Avrupalı gibi giyinen, Avrupalı gibi tüketen ama Avrupa’nın “demokrasi”, “evrensel hukuk” gibi üretici sınıfların mücadelesinden kaynaklanan değerlerine uzak, üretimden kopuk bir grup hangi “ölçüye” göre ilerici olacak?<br/>
Ve, o “ölçü” hangi felsefi sistemin içinde kendine yer bulacak?<br/>
Ne böyle bir “ölçü” ne de böyle bir felsefi sistem var.<br/>
Zaten bu yüzden CHP’liler “Atatürkçülük” diye bir sistem icat etmeye çalışıyorlar.<br/>
Alınmasınlar ama “Atatürkçülük” bir sistem değildir.<br/>
Atatürkçülük nasıl bir sınıfsal zemine oturuyor?<br/>
“Sınıfsız, imtiyazsız, kaynaşmış bir kitle” istediğine göre sınıfsal bir zemini yok.<br/>
Nasıl bir üretim biçimini savunuyor?<br/>
“Ne sosyalistiz, ne kapitalistiz, ne faşistiz, biz bize benzeriz” dediğine göre savunduğu bir üretim biçimi de yok.<br/>
Nasıl bir yönetim biçimini tercih ediyor?<br/>
Altı Ok’un arasında demokrasi olmadığına göre demokrasi ve hukuk da bu sistemde yer almıyor.<br/>
Peki, Atatürkçülük ne?<br/>
Demokrasi ve hukuk türü değerlerini almadan, ordu ve bürokrasiden oluşan üretim dışı güçlerin liderliğinde Batılı gibi yaşamak mı?<br/>
Galiba öyle.<br/>
Peki, bu ilericilik mi?<br/>
Toplumun üretim biçimini değiştirmeden, bunun için uğraşmadan, demokrasiyi ve hukuku savunmadan nasıl ilerici olacaksınız?<br/>
Ne yazık ki olamazsınız.<br/>
CHP, üretim dışı güçlerin partisi.<br/>
Türkiye’nin üretim biçimiyle ilgili hiçbir projesinin olmaması bir tesadüf değil.<br/>
Cumhuriyeti kuran subaylarla bürokratlar, Avrupa görmüş, oradaki hayatı beğenmiş, o hayatın nasıl o hale geldiğini araştırmamış, o hayatı yaratan üretim biçimini merak etmemiş, üretimsiz bir mezbelelik halinde bulunan Anadolu’nun da Batılılar gibi yaşamasını istemiş insanlardı.<br/>
Kendilerini Anadolu’nun “yaşam guruları” olarak görüyorlar ve sürekli öğretmenlik yapıyorlardı.<br/>
Atatürk’ün sıfatlarından birinin de “başöğretmen” olması bundandı.<br/>
Cumhuriyetin seksen yılı boyunca dünya değişti, Anadolu değişti, Türkiye değişti.<br/>
Değişmelerinin nedeni, üretim biçimlerinin değişmesiydi.<br/>
Üretimle ilişkisi olmayan bir anlayışı kendine temel alan CHP ise hiç değişmedi.<br/>
Bugün artık CHP “ulusal” bir parti olmaktan çıktıysa, Anadolu’nun neredeyse hiçbir yerinde varlık gösteremiyorsa, bunun nedeni bu “değişememe” sendromudur.<br/>
CHP’nin sorununun Deniz Baykal olduğunu söyleyip duruyorlar.<br/>
Bence CHP’nin sorunu lideri değil, tabanı.<br/>
Üretim dışı güçleri temsil eden bir parti CHP ve bence siyasette artık pek şansı yok.<br/>
Zaten de sürekli olarak “siyaset dışı” yöntemler araması bundan.<br/>
CHP’nin içindeki “ilerici” dostlar, gerçekten “ilerici” olmak istiyorlarsa sanırım “üretim” kavramını bilen yeni bir parti kurmak zorundalar.<br/>
<br/>
23.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
