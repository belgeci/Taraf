# Pusu

*Ahmet Altan 13.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Türkiye’de çok derin ve dikenli bir çatışma var.</p><br/>
<p>Çatışmanın nedeni de belli.</p><br/>
<p>Demokrasi olacak mı, olmayacak mı?</p><br/>
<p>Temel çatışma bu.</p><br/>
<p>Ne yaparsanız yapın, neticede bu çatışmanın taraflarından birine destek oluyorsunuz.</p><br/>
<p>İster Türklük adına, ister Kürtlük adına, ister solculuk adına, ister sağcılık adına, ister Alevilik adına, ister dindarlık adına, ister laiklik adına, ne adına olursa olsun yaptıklarınız bu çatışmanın bir parçası.</p><br/>
<p>Bu ülkede yaşanan her şey bu çatışmanın içinde, bu çatışmayı etkileyerek ya da bundan etkilenerek yaşanıyor.</p><br/>
<p>Generallerin darbe planları yaptığı, bunu uygulamaya geçirmek için ordunun istihbarat birimlerini kullandığı, darbe ortamı hazırlansın diye çetelerin suikastlar düzenlediği bir ülke burası.</p><br/>
<p>Bugünkü manşetimizde de askerlerin neler planladıklarını göreceksiniz zaten.</p><br/>
<p>Dış politikayı nasıl bir iç politika malzemesi yapmak için hareketlendiklerini, Kıbrıs’ı, Irak’ı nasıl kullanmaya uğraştıklarını anlayacaksınız.</p><br/>
<p>Biz, Kıbrıs meselesini “ülke meselesi” olarak konuştuğumuzu sanırken onlar bu konuyu sivil siyasete müdahale edebilmek için “alet” olarak değerlendiriyorlarmış.</p><br/>
<p>Böyle bir diyardayız.</p><br/>
<p>Burada her şey demokrasiyi yıkmak ya da güçlendirmek için işe yarıyor.</p><br/>
<p>Hiç kimse bunun dışında değil.</p><br/>
<p>PKK da değil.</p><br/>
<p>Onun da her hamlesi demokrasiyle ilgili.</p><br/>
<p>Önceki gün dokuz askeri mayınlı bir tuzakla öldürdüler.</p><br/>
<p>Dokuz genç insanın ölmesi ne işe yaradı?</p><br/>
<p>Kürt meselesinin çözümüne nasıl yardımcı oldu?</p><br/>
<p>Dokuz kişi ölünce mesele çözüldü mü?</p><br/>
<p>“Biz yıllarca silahla devam etsek, silah bu işi çözmez” deyip de mayınlı tuzaklar hazırlamak neye yarıyor?</p><br/>
<p>Kürt halkının sorunlarını çözmediği açık bu eylemin.</p><br/>
<p>Anadilde eğitimi mi sağlıyor, adaletin yerine gelmesini mi sağlıyor, Kürt Türk bütün politikacıların sivil siyasetin içinde rahatça hareket etmesini mi sağlıyor, konuşma özgürlüğünü mü sağlıyor?</p><br/>
<p>Ne sağlıyor?</p><br/>
<p>Bu tür pusular, saldırılar, çatışmalar, ölümler öfkeyi, milliyetçiliği, kutuplaşmayı, gerginliği köpürtmeye yarıyor.</p><br/>
<p>Tam da demokrasi karşıtlarının, darbecilerin istediği şeyler bunlar.</p><br/>
<p>Kürt halkının çıkarıyla, darbecilerin çıkarı denk mi?</p><br/>
<p>Ben öyle olduğunu sanmıyorum.</p><br/>
<p>Türkiye demokrasiden uzaklaştıkça bu ülkenin bütün insanları hatta daha fazla Kürt halkı acı çekecek.</p><br/>
<p>Darbeciler Diyarbakır hapishanesinin işkencehanelerini yeniden devreye sokacak.</p><br/>
<p>İnsanlara kan kusturacaklar.</p><br/>
<p>Hor görecekler, ezecekler, aşağılayacaklar.</p><br/>
<p>Bunları isteyen bir Kürt var mı?</p><br/>
<p>Darbeden, demokrasi dışına savrulmadan hayır uman bir Kürt var mı?</p><br/>
<p>Bu ülkede en fazla acıyı Kürtler çekti.</p><br/>
<p>Susurluk çeteleri, Ergenekon hep Kürtler’i hedef aldı.</p><br/>
<p>İnsanları faili meçhullerle öldürdüler, kaçırıp kaybettiler.</p><br/>
<p>Onların işine yarayacak hamlelerin ne anlamı var?</p><br/>
<p>PKK, “bağımsızlık istemediğini” söylüyor.</p><br/>
<p>Kürtler adına hakkaniyet, adalet, eşitlik istediğini söylüyor.</p><br/>
<p>Bunlar demokrasiyle mi ele geçer?</p><br/>
<p>Demokrasiyi reddedenlere, demokrasinin önünü kesmeye çalışanlara yardım edecek eylemlerle mi?</p><br/>
<p>Bu ülkede artık kimsenin derdi tek başına çözümlenmez.</p><br/>
<p>Kütler’in kendi sorunlarını, dindarların kendi sorununu, solcuların kendi sorununu, Aleviler’in kendi sorununu ayrı ayrı çözmesi mümkün değil.</p><br/>
<p>Mümkün olmadığını da gördük zaten.</p><br/>
<p>Herkes denedi bunu.</p><br/>
<p>Biraraya gelmediler, ortak çıkarlarına birlikte yürümeyi denemediler.</p><br/>
<p>Bugün herkesin sorunu da, çıkarı da aynı yerde buluşmuş vaziyette.</p><br/>
<p>Hepimizin sorununu çözecek gerçek bir demokrasiyi yaratamadığımız sürece hepimizin derdi devam edecek.</p><br/>
<p>Artık sadece “kendini düşünerek” plan yapmanın bir sonuç alamayacağını biliyoruz.</p><br/>
<p>Her şeyi bir bütün olarak düşünmek zorundayız.</p><br/>
<p>Demokrasi isteyip, istemediğimize karar vermeliyiz.</p><br/>
<p>PKK, Kürt halkı adına dövüştüğünü söylüyorsa, Kürt halkı için demokrasi isteyip istemediğine karar vermeli.</p><br/>
<p>Demokrasi istiyorsa ona uygun davranmalı.</p><br/>
<p>Silahla demokrasi sağlanmaz bu ülkede.</p><br/>
<p>En fazla silah, aralarından darbecilerin çıktığı orduda.</p><br/>
<p>İş silaha dökülünce, bu, darbecilerin işine yarıyor.</p><br/>
<p>Silahı susturmak, bazen silahın kendisinden daha etkili olur.</p><br/>
<p>Bu ülkede adalet ve hukuk isteyenler için demokrasiden başka çare gözükmüyor.</p><br/>
<p>Ve hepimiz derin bir çatışmanın içindeyiz.</p><br/>
<p>Demokrasiye hizmet etmeyen, mutlaka demokrasi karşıtlarına yardım ediyordur.</p><br/>
<p>Herkesin yerini belirleyeceği zaman, bu zaman.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1549.htm), [web.archive.org (arşiv bağlantısı)](http://web.archive.org/web/20090905090556/http://www.taraf.com.tr:80/makale/1549.htm)
