# Gülünçlük

*Ahmet Altan 31.10.2010*

<div class="yazi"><p>Ben, <b>“gülünç olma korkusunun”</b> insanın önemli duygularından biri olduğuna inanırım.</p>
<p>Bu duyguyu kaybettiğinizde, gülünçleşmekle aranızda en küçük bir engel kalmaz, rahatlıkla o utanılacak duruma düşersiniz.</p>
<p>Sanırım bizim generaller bu korkudan kurtulmuşlar.</p>
<p>O keskin ses tonlarının, sert emirlerinin, bellerindeki silahlarının, apoletlerinin onları gülünçleşmekten kurtaracağına, ne yaparlarsa yapsınlar kimsenin onların bu yaptıklarına gülemeyeceğine inanmışlar.</p>
<p>Bunlar, onları gülünçleşmekten kurtarmaya yetmez.</p>
<p>Tam aksine, bütün bu ciddiyet ve aşırı sertlik, gülünç davranışların dozunu ve görünürlüğünü arttırır.</p>
<p>Generallerin çoğunun yaşı ellinin, altmışın üstünde.</p>
<p>Koca koca adamlar.</p>
<p>Cumhuriyetin seksen yedinci yılına <b>“Cumhurbaşkanı’na küserek”</b> giriyorlar.</p>
<p>Cumhurbaşkanının eşi başörtülüymüş.</p>
<p>E, ne olacak?</p>
<p>Ülkenin kadınlarının çoğu başörtüsü takıyor zaten.</p>
<p>Eskiden generaller, eşinin başı örtülü olan birinin Çankaya’ya çıkmasına engel olabiliyorlardı, demokrasi dışı bir güce sahip olduklarından hayatın gerçeklerini yok sayabiliyorlardı, <b>“hayali”</b> bir halkla hayali bir ülkede yaşayabiliyorlardı.</p>
<p>Bu artık mümkün değil.</p>
<p>Toplumun neredeyse bütün dengeleri değişti.</p>
<p>Generaller, başörtülü kadınlarla eşlerini yok sayacak gücü kaybetti.</p>
<p>Bir general, başörtülü bir <b>“first lady’nin varlığına tahammül”</b> edemiyorsa eskiden darbe yapardı ya da darbe yapma tehdidiyle Çankaya’ya çıkacak adamı belirlerdi.</p>
<p>Şimdi darbe yapamıyorlar.</p>
<p>Darbe tehdidinde de bulunamıyorlar.</p>
<p>O kadar çok günahları ve başarısızlıkları ortaya çıktı ki böyle bir girişimde bulunduklarında toplumdan çok sert bir tepki görüyorlar.</p>
<p>O zaman geriye bir tek davranış kalıyor.</p>
<p>İstifa etmek.</p>
<p>İstifa da edemiyorlar.</p>
<p>Varlığını içlerine sindiremedikleri bir cumhurbaşkanının <b>“emri altında”</b> yaşamayı sürdürüyorlar, bunun karşılığında makamlarını, lojmanlarını, apoletlerini koruyorlar.</p>
<p>Ama bir general hem durumdan hoşnut değilse, hem istifa edemiyorsa, hem de <b>“tavır”</b> koymaya kalkıyorsa, işte o zaman gülünç olur.</p>
<p>İtaatsiz ve nezaketsiz bir çocuklukla <b>“küser”</b> cumhurbaşkanına.</p>
<p>Ne oldu generaller Çankaya’ya gitmedi de?<br/><br/><b>“Bunların kafası hâlâ mı değişmedi”</b> türünden şaşkınlıklar dışında nasıl toplumsal bir hareket yarattı?</p>
<p>Destekleyen kim çıktı?</p>
<p>Ülke <b>“yaşasın generaller”</b> diye ayağa mı kalktı?</p>
<p>Bu tür çocukluklar artık sadece komik bulunuyor bu ülkede.</p>
<p>Türkiye bu neviden tuhaflıkları çoktan aştı.</p>
<p>Zamanını ve enerjisini <b>“general kaprislerine”</b> harcamıyor artık.</p>
<p>Bir dahaki yıl değilse ondan sonra ki yıl paşa paşa çıkacaklar Çankaya’ya.</p>
<p>Ne zamanın akışını durdurabilirler, ne zamanın dışında yaşayabilirler.</p>
<p>Biraz daha zorlarlarsa işlerini de kaybederler.</p>
<p>Türkiye, başbakana <b>“pezeveng”</b> dedikten sonra terfi ettirilen generaller dönemini kapatalı çok oldu.</p>
<p>Baksanıza, Oktay Ekşi gibi bilmem kaç yıldır <i>Hürriyet</i>’in başyazarlığını yapan biri bile kalemin ölçüsünü tutturamayınca istifa etmek zorunda kaldı.</p>
<p>Toplum kendi yöneticisine sahip çıkıyor.</p>
<p>Kendi iradesine sahip çıkıyor.</p>
<p>Politikacılar, generallerle yazarların kolay hedefi değil artık, onlar bu toplumu temsil ediyorlar.</p>
<p>Generaller, sivil yöneticilerin patronluğunu kabul edip <b>“itaat edecekler”</b> ya da gülünç duruma düşecekler.</p>
<p>Türkiye’nin değiştiğini, ölçülerin değiştiğini, toplumun değiştiğini fark etmeyen herkesin işi zor bundan sonra, <b>“eski alışkanlıklarından”</b> kurtulamayan herkes hayatın kenarına çekilmek zorunda kalır.</p>
<p>Toplumun dokusu ve ilişkileri, yeni bir hayatın kurulmasını gerektiriyor.</p>
<p>Yeni bir üslup, yeni bir anlayış, yeni bir ilişki biçimi yaratılacak.</p>
<p>Buna ayak uyduramayanlar ise kendi küçük hayatlarının kozasına dönüp orada yaşayacak.</p>
<p><b><br/>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-guluncluk.htm), [web.archive.org (arşiv bağlantısı)](http://web.archive.org/web/20101101202936/http://www.taraf.com.tr:80/ahmet-altan/makale-guluncluk.htm)
