# AKP: Bir devlet partisi

*Ahmet Altan 20.05.2008*

<div class="taraf_structure_2col_1zq">
<div class="margen_n">



 <p>Polislerin nasıl vahşice saldırdıklarını bütün Türkiye televizyonlardan naklen seyretti.<br/>
Bilmediğimiz bir şeyden intikam alır gibi vuruyorlardı insanlara.<br/>
Bir tanesi, yere düşen bir kadının yüzüne tekme atıyordu.<br/>
Resmini bizim gazetenin manşetinde göreceğiniz polis ise iyice çıldırmıştı, arkadaşından aldığı gaz bombasının pimini çekip hastanenin acil servisine fırlatıyordu.<br/>
Bunlar hastalıklı görüntüler.<br/>
Yerdeki kadının yüzüne tekme atacak, hastaneye gaz bombası fırlatacak kadar ölçüyü kaybetmiş insanlar nasıl polis oluyorlar?<br/>
Hani polisler son dönemlerde iyi bir eğitimden geçiyorlardı?<br/>
Bu mu iyi eğitim?<br/>
Kadınları dövmeyi, hastaneleri bombalamayı mı öğretiyorlar bunlara?<br/>
Tabii, hükümetin günlerden beri süren “Provokasyon olacak” açıklamaları, İstanbul Valisi’nin “Orantılı güç kullanırız” sözleri, bu polisleri iyice gerginleştirmiş, aralarında şiddete eğilimi fazla olanları iyice çığrından çıkarmış.<br/>
Polislerin yetiştirilmesi, şiddeti, vahşeti yaşadığımız rezaletin bir parçası...<br/>
Bir de bunun siyasi yanı var tabii.<br/>
Ayakta kalmasının tek yolu “demokrasi ve hukuk” olan bir parti, böylesine anti demokratik sahneleri hangi amaçla yaratır acaba?<br/>
Neyi hedefler?<br/>
Nasıl bir mantıkla yaptığı anlaşılamayan bu “güç gösterisinin” sadece onun “güçsüzlüğünü” gösterdiğini fark edemez mi?<br/>
AKP’nin, kendisini kapatmak isteyen o zihniyetten ne farkı var?<br/>
1 Mayıs bize gösteriyor ki hiçbir farkı yok.<br/>
AKP, temelinde tipik bir “devlet” partisi.<br/>
Sanıyorum, temsil ettiği “yeni” Anadolu’nun ruhunu da tam kavrayamıyor.<br/>
Anadolu, hayatın doğal mecrasında huzurla akmasını isterken AKP, zina yasasında olduğu gibi, türbanda olduğu gibi, bu son 1 Mayıs olaylarında olduğu gibi “kutuplaşmaya” ve gerginlik politikasına yatkın. <br/>
Bu konuda CHP’den ve Deniz Baykal’dan pek bir farkları yok.<br/>
Bütün yaratıcılıktan yoksun beceriksiz politikacılar gibi neredeyse insiyaki bir şekilde kavgaya doğru kayıyorlar.<br/>
Barışı ve demokrasiyi en çok beslemeleri gereken bu günlerde yarattıkları bu korkunç sahneler, onların ne kadar yeteneksiz olabildiklerini gösteriyor.<br/>
“Provokasyon, provokasyon” diye tutturmalarının palavra olduğu anlaşıldı.<br/>
Onlar, kendilerini 12 Eylül ruhunun günümüzdeki bekçileri ilan ederek “Taksim’e işçileri sokmayacağız” diye inatlaşmışlar sadece.<br/>
“Savaşı” kazandılar.<br/>
Vurarak, döverek, saldırarak, hastaneleri bombalayarak Taksim’i işçilerden “korudular.” <br/>
Bu vahşetin siyasi bedelinin ne olacağını hep birlikte göreceğiz.<br/>
Seni köşeye sıkıştırdıklarında “demokrasi” diye bağır sonra git işçilere saldır, onların demokratik haklarını engelle.<br/>
Bütün bunları yaptıktan sonra da dön “Ama benden niye kuşkulanıyorsunuz” diye sor.<br/>
Senden niye kuşku duyulmasın?<br/>
Böylesine çifte standart sahibi bir “devlet” partisine kim, niye güvensin?<br/>
Sizin eşlerinizin başları bağlı olmasaydı da generaller ve bürokratlar sizi kabullenselerdi siz “demokrat” mı olurdunuz?<br/>
Anadolu’yu mu sahiplenirdiniz?<br/>
Siz CHP’nin yerine oynardınız.<br/>
İçten içe istediğiniz bu sizin.<br/>
Hâlbuki ne büyük bir şanstı 1 Mayıs, hem Türkiye hem de AKP için.<br/>
Başbakan, “Ben de geliyorum, bugünü hep birlikte Taksim’de kutlayalım” deseydi, bir düşünsenize ülkede nasıl bir hava eserdi?<br/>
Çok mu zordu bunu yapmak?<br/>
Kendisi de eski bir işçi olan başbakan “ayak takımına” karışmış olmaktan mı korktu?<br/>
İşçilerle birlikte yürürse onun aslında bir “kont”, bir “marki,” bir “kral” olduğunu fark edemeyiz diye mi endişelendi?<br/>
Aslından kopmak bu herhalde.<br/>
AKP’nin kökü bu halkın içinde, o kökü örseledikçe kendi çiçeğini de soldurduğunu anlayacak ama korkarım geç olacak.<br/>
Büyük bir fırsatı, ruhunun derinliklerindeki o “devlet partisi”nin depreşip ortaya çıkmasıyla harcadı.<br/>
İktidarın polisleri, kadınları dövüp, hastaneleri bombaladı.<br/>
Zorbalık bugüne kadar hiçbir iktidara uğur getirmedi, AKP’ye de getirmez.<br/>
Kapatılmamak için devletin koynuna girmeye çalışıyorsa...<br/>
O koyunda ona yer yok.<br/>
Böyle yaparak...<br/>
Devlete yaranamaz, kendi halkından kopar sadece.<br/>
Kendi köklerinden kopar...<br/>
Tabii o kökler hâlâ varsa.<br/>
<br/>
02.05.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
