# Ayıklamak

*Ahmet Altan 12.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p> </p><br/>
<p>Tarihten budalalığı ayıklasak geriye ne kalır?</p><br/>
<p>Çok fazla değil herhalde.</p><br/>
<p>Bir kere savaşları çıkartacağız.</p><br/>
<p>Zaten ölecek olan insanoğlunun birbirini öldürmesi pek “akıllıca” sayılmaz herhalde.</p><br/>
<p>Üstelik öldürüp de yemiyorlar birbirlerini.</p><br/>
<p>Karınlarını doyurmak için ceylanları yiyen aslanların mazeretine benzer bir mazeretleri yok.</p><br/>
<p>Öyle öldürüyorlar.</p><br/>
<p>Birbirlerinin topraklarını almak istiyorlar.</p><br/>
<p>Alıyorlar.</p><br/>
<p>Sonra ne oluyor?</p><br/>
<p>Başkası da gelip onlardan alıyor.</p><br/>
<p>Bayraklar çekiliyor, trampetler çalınıyor, marşlar söyleniyor ve sonra ölünüyor.</p><br/>
<p>İnsanlar ölüyor, sınırlar sürekli değişiyor.</p><br/>
<p>Bu, binlerce yıl devam ediyor.</p><br/>
<p>Akıllıca mı sizce?</p><br/>
<p>Bence değil.</p><br/>
<p>Ne yaparlarsa yapsınlar hep aynı küçük gezegenin üstündeler ve toprak miktarı hiç değişmiyor.</p><br/>
<p>Sahipleri değişiyor yalnızca.</p><br/>
<p>Birbirlerini öldürmeyi seviyorlar, bir de “kümelenmeyi” seviyorlar.</p><br/>
<p>Aynı bölgede doğanlar ve aynı şeye baktıklarında aynı sesi çıkartanlar, “kanlarının ve dillerinin” bir olduğuna, kendilerinin başka bölgelerde doğan ve aynı şeye başka isim takanlardan daha değerli olduğuna inanıyorlar.</p><br/>
<p>Böyle düşünmelerinin açıkça, belli bir nedeni yok.</p><br/>
<p>Öyle inanıyorlar.</p><br/>
<p>Kendilerine ait “şeylerin” kutsal olduğunu kabul ediyorlar, boyayıp bir sopaya taktıkları bir bez var, o çok kıymetli mesela.</p><br/>
<p>Ayrıca belli şarkıları söylerken yan yana dizilip hiç kımıldamadan duruyorlar.</p><br/>
<p>O şarkı da çok kutsal.</p><br/>
<p>Hepsinin birbirinden farklı renkte bezleri ve şarkıları var.</p><br/>
<p>Savaşta birbirlerine doğru saldırırken bezleri sallıyorlar.</p><br/>
<p>Kendilerinden ve tarihlerinden “yüce, ulu, şanlı” gibi sözlerle bahsediyorlar.</p><br/>
<p>İstisnasız her “küme” kendisinin en değerli, en şanlı olduğuna inanırken, nasıl olup da bütün kümelerin “en” muhteşem olabileceğine dair bir kuşku beslemiyorlar.</p><br/>
<p>Zaten böyle konularda kuşkulanmayı da yasak ediyorlar.</p><br/>
<p>Bu gelenekleri de binlerce yıldan beri sürüyor.</p><br/>
<p>Bazı adamlara “kral, padişah, önder” diyorlar ve onların her dediğinin doğru olduğunu kabul ediyorlar.</p><br/>
<p>Tartışmıyorlar.</p><br/>
<p>O ne derse yapıyorlar.</p><br/>
<p>Ve, “o adam” uğruna ölmenin de kutsal bir görev olduğunu kabulleniyorlar.</p><br/>
<p>Sonra topakları kazıp bazı parlak taşlar çıkartıyorlar.</p><br/>
<p>O taşların, karınlarını doyurabilecek yiyeceklerden, meyvelerden, onları barındıran barınaklardan daha kıymetli olduğuna öylesine kuvvetle inanıyorlar ki...</p><br/>
<p>O taşlar için de birbirlerini öldürüyorlar.</p><br/>
<p>En faz “taşa” sahip olan en zengin sayılıyor.</p><br/>
<p>Birbirlerini öldürerek o “taşları” topluyorlar ve sonra o taşları bir kasaya koyuyorlar.</p><br/>
<p>O taşların o kasalarda durması onları çok sevindiriyor.</p><br/>
<p>Diğerleri de kasasında çok taş olan için “o çok varlıklıdır” diyor.</p><br/>
<p>Sonra, taşların büyük ve ağır olduğunu görünce bu sefer de kâğıtlar basıyorlar.</p><br/>
<p>Üstünde resim ve yazı olan dikdörtgen kâğıtlar.</p><br/>
<p>Bu sefer de bu kâğıtların kıymetine tapınıyorlar.</p><br/>
<p>O kâğıtlarla araziler alıp etrafını çitlerle çeviriyorlar.</p><br/>
<p>Yüz kişinin sığacağı arazide bir kişi oturuyor.</p><br/>
<p>Yüz kişi de dar bir yere sığışmaya çalışıyor.</p><br/>
<p>En sevdikleri kelime ise her dilde aynı, “benim”.</p><br/>
<p>Çocuklarının bile ilk öğrendiği kelimelerden biri bu.</p><br/>
<p>Her şey onların olsun istiyorlar.</p><br/>
<p>Ne bulurlarsa.</p><br/>
<p>Hatta kadınlarla erkekler bile birbirlerini “mülk ediniyorlar”.</p><br/>
<p>Dünyayı saran kalabalığın arasından birini yakalayıp “bu benim” diyorlar.</p><br/>
<p>Eğer o kadın ya da erkek istedikleri kadar “benim” olmazsa, “etrafa bakınırsa” onu öldürüyorlar.</p><br/>
<p>“Sevdiği için” öldüren tek canlı türü olmaktan da büyük bir gurur duyuyorlar.</p><br/>
<p>Neredeyse hepsi aynı “tanrıya” inanıyor.</p><br/>
<p>Tanrılarına ibadetleri birbirinden farklı.</p><br/>
<p>“Senin ibadetin kötü” deyip birbirlerini gene öldürüyorlar.</p><br/>
<p>Üstelik de hepsinin tanrısı aynı emri verdiği, “sakın öldürmeyin” dediği halde.</p><br/>
<p>Tanrıyı çok sevdikleri için tanrının emrini dinlemiyorlar.</p><br/>
<p>Zaten vakitlerinin çoğunu birbirlerini öldürecek silahlar yapmaya harcıyorlar.</p><br/>
<p>Bunun için büyük fabrikalar kuruyorlar.</p><br/>
<p>Bütün amaçları, bir seferde daha fazla insanı öldürecek aleti bulabilmek.</p><br/>
<p>Binlerce yılı böyle taşlara, kâğıtlara, silahlara harcadılar.</p><br/>
<p>Birbirlerini öldürdüler.</p><br/>
<p>Öldürenler de, öldürdükten kısa bir süre sonra öldü.</p><br/>
<p>Çünkü zaten hiçbiri çok uzun yaşamıyor. </p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1537.htm), [web.archive.org (arşiv bağlantısı)](http://web.archive.org/web/20090905084331/http://www.taraf.com.tr:80/makale/1537.htm)
