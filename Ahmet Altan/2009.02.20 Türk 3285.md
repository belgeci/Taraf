# Türk

*Ahmet Altan 20.02.2009*

<div class="taraf_structure_2col_1zq">
<div class="margen_n">



 <p>Dünkü yazıda bir kelimeyi atlamışız. <br/>Önemli de bir kelime. <br/>“Türk.” <br/>Hitler’in ruhuna helva dağıtan adamın Eğitim Sen’in Kayseri başkanı olduğunu söylemişiz. <br/>Halbuki o, Türk Eğitim-Sen’in başkanıymış. <br/>Bir kelimenin eksikliğiyle, Eğitim Sen’in hakkını yemişiz. <br/>Tutarlı, çağdaş bir örgüt, kendisinin tam zıddı bir anlayışın sahibi gibi gözükmüş. <br/>Bir kere, bunun için bütün Eğitim Sen’lilere ve uygar öğretmenlerimize bir özür borçluyuz. <br/>O özrü dileyelim. <br/>Ama bu “hata” birdenbire başka bir gerçeği gösterdi bana. <br/>Bilmem siz de farkında mısınız, ne kadar sağcı, gerici, hatta faşist örgüt varsa isimlerinin başında, mutlaka demeyeceğim ama genellikle bir Türk sözcüğü var. <br/>Bir örgütün isminin başında “Türk” sözcüğünü görünce “bu gerici bir örgüt herhalde” diyorsunuz ve çoğunlukla da yanılmıyorsunuz. <br/>Peki, niye böyle bu? <br/>Neden Türk sözcüğü, gericiliğin, tutuculuğun, hatta faşistliğin sembolü? <br/>Türk olmak, faşist olmak mı? <br/>Toplumsal bilinçaltının yansıması mı? <br/>Bütün Türkler, gizli gizli “faşist” olduğumuza mı inanıyoruz? <br/>Yoksa “yerellikle” faşistlik arasındaki o kopmaz bağdan mı kaynaklanıyor bu tesadüf? <br/>Yerellik milliyetçiliğe götürüyor insanı ister istemez. <br/>Milliyetçilik de faşistliğin kapılarını ardına kadar açıyor. <br/>“Biz” dediğimiz bir grup, sadece doğuştan gelen özelliklerimizle “diğer” dediğimiz insan türünden daha üstün oluyoruz. <br/>İçten içe Türklerin bütün ırklardan üstün ve değerli olduğuna inanıyoruz. <br/>Türkler niye “diğerlerinden” daha değerli olsun? <br/>Geçerli bir neden göremiyorum ben, bilmem aranızda böyle bir nedeni görüp anlatabilecek biri var mı? <br/>Sadece Türklerin değil İngilizlerin, Almanların, Amerikalıların, Japonların, Kenyalıların, Norveçlilerin, Bulgarların da daha doğuştan “diğerlerinden” üstün olmasını gerektiren bir durum yok. <br/>“Ben doğarken diğerlerinden üstün doğdum” diyebilecek biri, “ben canımın istediği gibi saçmalayabilecek biriyim” de diyebilir. <br/>“Üstün” olduğunu iddia ettiği sürece de saçmalar. <br/>Ben, milliyetçiliğin hiçbir türünden haz etmem. <br/>“Bir Türk cihana bedeldir” gibi laflar da bana anlamsız gelir. <br/>Nerden belli bir Türkün cihana bedel olduğu? <br/>Türkün neyi diğerlerinden daha önemli? <br/>Geçmişte kazandığımız zaferler mi? <br/>Eee, geçmişteki yenilgilerimiz ne olacak? <br/>Buluşlarımız mı? <br/>Hangi buluşlarımız peki, var mı aklınızda birkaç tane örnek? <br/>Cesaretimiz mi? <br/>Balkan Savaşı’nda nasıl korkuyla kaçtığımızı biliyor musunuz? <br/>Zekâmız mı? <br/>O zekâ yüzünden mi Avrupa’nın en fakir ülkesiyiz? <br/>Dürüstlüğümüz mü? <br/>Ortalık yolsuzluk haberlerinden geçilmiyor. <br/>Neyimiz diğerlerinden daha üstün? <br/>Diğerlerinden daha üstün bir yanımız yok. <br/>Türk olmak bizi üstün kılmıyor. <br/>Bütün toplumların geçmişlerinde de yolsuzluklar, kıyımlar, yenilgiler, vahşetler, korkular vardır. <br/>İnsanlığın ortak zaafları bunlar. <br/>Zaaflarda bütün insanlar ve toplumlar eşit. <br/>Farklılık, bu zaafların üstesinden gelmek için gösterilen çabada. <br/>Elbette her memlekette, kendi toplumunun, kendi ırkının, kendi ülkesinin diğerlerinden daha üstün olduğuna inanan insanlar var, eğer “kimsenin diğerinden daha doğuştan üstün olmadığına” inanan insanların sayısı bu ırkçıların sayısından fazlaysa, o topluma “gelişmiş” diyorlar zaten. <br/>Bizde durum ne sizce? <br/>Türklerin diğerlerinden daha üstün olduğuna inananlar mı yoksa bu saçmalığa boşverenler mi daha fazla? <br/>Bunun cevabı bizim gelişmişliğimizin düzeyini de gösterir bence. <br/>Ben Türklüğe, Rusluğa, İngilizliğe falan inanmam. <br/>Bir doktorun, bir kimyagerin, bir mühendisin, bir yazarın, bir hematologun, bir duvar ustasının Türk olması mı önemli yoksa işini iyi yapması mı? <br/>Ben, “işini iyi yapması ırkından önemlidir” diyenlerdenim. <br/>Genellikle işini iyi yapamayanların, böyle ortak etiketlerin arkasına saklandığı konusunda kuvvetli bir inancım bulunuyor. <br/>Hitler’in ruhuna helva dağıtacak düzeyde bir “zihinsel yapıya” sahip olan Türk Eğitim-Sen’in üyesi olan öğretmenlerin kötü öğretmenler olması beni şaşırtmaz mesela. <br/>Büyük bir ihtimalle işlerindeki yetersizliği Türklüğün, Hitler hayranlığının arkasına saklıyorlar. <br/>Aralarından bir iki istisna çıkar mı, kuşkuluyum. <br/>Türkler kimseden üstün değil. <br/>Ama Türk sözcüğünü böyle ilkellikle, milliyetçilikle, faşistlikle özdeşleştirecek kadar başkalarından aşağı da değiliz. <br/>Siz, isimlerinin başına Türk adını eklemek zorunda kalanlara boşverin, eğer Türklükle övünecekseniz, asıl isimlerinin başına Türk sözcüğünü koyma zorunda olmayanların yaptıklarıyla övüneceksiniz.</p>
<br/>
<br/>
<br/>



<br/>


<div id="taraf_not">
</div>

</div>


</div>
