# Ders

*Ahmet Altan 16.05.2010*

<div class="yazi"><p>Dünyanın en baskıcı diktatörlüğü bile kendi halkının desteğine muhtaçtır.</p>
<p>Peki, kendi halkını ezen bir yönetim, o halkın desteğini nasıl kazanır?</p>
<p>Ezdiğin halkın desteğini kazanabilmek için halka bir şey vermelisin.</p>
<p>O, nedir?</p>
<p>Varsa para tabii ki, zenginlik.</p>
<p>Gerçek özgürlüğün ne olduğunu bilmeyen ya da bu konuda bildiklerini zamanla unutan halk, beklediğinden daha fazla para kazanırsa bir baskı rejimini destekler.</p>
<p>Tabii, bu yöntemin, halk yeterince zengin olunca, paradan başka bir şeyi, “iktidarı” istemesi gibi bir çıkmazı vardır.</p>
<p>Ama baskı rejimleri genellikle halklarına çok para veremezler, halkı zenginleştirmekte zorlanırlar.</p>
<p>Para da veremiyorlarsa ne verecekler?</p>
<p>Bu sorunun cevabını “diktatörler, krallar, padişahlar, ezenler, egemenler” uzun yıllar önce keşfettiler.</p>
<p>Halklarına “yücelme duygusu” verirler.</p>
<p>Baskı rejiminin altında yaşayan halk öylesine övülür, öylesine pohpohlanır, öylesine yüceltilir ki kendini diğer bütün insanlardan üstün görmeye başlar.</p>
<p>Bu, baş döndürücü, cezbedici hatta “bağımlılık yaratan” bir yücelmişlik sarhoşluğu yaratır.</p>
<p>İnsanlar, bu yücelmişliği, bu üstünlüğü “baskı yöntemine” borçlu olduklarına inanırlar.</p>
<p>Kendilerini “bütün dünyadan üstün görme” karşılığında insanlar bir diktatör ya da bir grup tarafından ezilmeyi kabul ederler.</p>
<p>Hatta zamanla bunu “talep eder” hale gelirler.</p>
<p>Onların “diğer insanlardan üstün olmadığını”, onların “ırkının ya da toplumunun” hatalar yaptığını söyleyen her gerçekten nefret ederler.</p>
<p>Gerçeklere ve gerçekliğe düşman olurlar.</p>
<p>Gerçekleri söyleyenleri “hain” ve düşman olarak görmeye başlarlar.</p>
<p>Böylece, “bir baskı rejimi olduğunu” söyleyerek gerçekleri dile getirenler, sadece “gerçeği” söyledikleri, halkı “sarhoşluğundan” ayıltmaya kalktıkları için, uyarmaya çalıştıkları halkın hedefi haline gelirler.</p>
<p>Peki, bu “sihirli” sistem nasıl kurulur, halk nasıl yüceltilir, nasıl “dünyanın en üstün ırkı olduğuna”, hiç hata yapmadığına inandırılır?</p>
<p>Eğitimle, okullarda okutulan derslerle, tarih kitaplarıyla.</p>
<p>Aslında bütün devletler bir “resmî tarih” uydurmaya, halklarını yüceltmeye, geçmişi kendi lehlerinde çarpıtmaya yatkındırlar.</p>
<p>Gelişmiş ve demokratik memleketlerde bu “yalanlar” biraz daha sınırlıdır ve toplumda bunların “yalan” olduğunu söyleyenler özgürce fikirlerini ifade edebilirler.</p>
<p>Gelişmemiş diktatörlüklerde ise “yalanlar” neredeyse gerçekleri tümüyle siler ve gerçekleri söyleyenler ağır cezalara çarptırılırlar.</p>
<p>Bu cezanın her zaman adli bir ceza olması da gerekmez.</p>
<p>Sistemin adamlarının hedef göstermesi sonucunda, gerçeği söyleyenler bizzat halk tarafından “hain” diye damgalanıp yok edilirler.</p>
<p>Düşünsenize, 2010 yılındayız ve 1915’te yaşanan Ermeni olaylarını daha yeni yeni ve epeyce sancılanarak tartışabiliyoruz.</p>
<p>Atatürk dönemi hakkındaki gerçekleri açıkça konuşmakta zorluk çekiyoruz.</p>
<p>Hâlâ Birinci Dünya Savaşı’nı “Almanlar kaybetti diye” kaybettiğimize, Kurtuluş Savaşı’nda “yedi düvele karşı” dövüştüğümüze, İzmir’i “gâvurların” yaktığına inanıyoruz.</p>
<p>Zaten bu tür ülkeler için Sartre, “düşünce özgürlüğünün olmaması, düşündüğünü söyleyememek değildir, düşünememektir” diyor.</p>
<p>Bugün biz, “düşündüğünü söyleme ya da söyleyememe” aşamasına bile tam ulaşamadık, hâlâ “düşünmeyi becermeye çalıştığımız” bir dönemdeyiz.</p>
<p>Kendi tarihimizle ilgili her gerçeğin, her eleştirinin nasıl bir tepkiyle karşılaştığını düşünürseniz, ne tür bir hipnozun esiri olduğumuzu da anlarsınız.</p>
<p>Türkiye, bir diktatörlüğün içine sığamayacak kadar büyüdü ve zenginleşti.</p>
<p>İktidarın, bir diktatörlükten halka geçtiği bir evrede ve insanların yavaş yavaş gerçekleri merak edip konuşmaya başladığı bir dönemdeyiz.</p>
<p>İçimiz sızlayarak da olsa gerçekleri göreceğiz.</p>
<p>Bu da, önce okul kitaplarından başlayacak, eğitim “yalanlardan” kurtulup gerçekçiliğe kavuşacak.</p>
<p>Yunanistan’la birlikte çalışarak “tarih kitaplarının” yeniden yazılması bu anlamda çok önemli bir adım.</p>
<p>Arkadan Kürt meselesi, Ermeni meselesi de gelecek, gerçekleri göreceğiz.</p>
<p>Yalanlarla övünmekten, gerçekliği olmayan “dünyanın en muhteşemi biziz” böbürlenmesiyle sarhoşlaşmaktan kurtulup, kendi gerçek gücümüzle, gerçek varlığımızla övüneceğimiz bir düzeye geleceğiz.</p>
<p>Geçmişle ilgili yalanların bitmesi, gelecekle ilgili yalanları da sona erdirecek.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-ders.htm), [web.archive.org (arşiv bağlantısı)](http://web.archive.org/web/20100519104026/http://www.taraf.com.tr:80/ahmet-altan/makale-ders.htm)
