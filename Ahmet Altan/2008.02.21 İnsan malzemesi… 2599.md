# İnsan malzemesi…

*Ahmet Altan 21.02.2008*

<div class="taraf_structure_2col_1zq">
<div class="margen_n">



 <p>Türkiye sorunlarını çözecek.<br/>
Artık bu kaçınılmaz gözüküyor.<br/>
Belki biraz zaman alacak ama hepsi birer birer çözüme kavuşturulacak.<br/>
Bu sadece Türkiye’nin iradesiyle olmayacak, bir parçası olduğumuz dünya da yardım edecek bize.<br/>
Aslında baktığınızda Türkiye’nin görünür bütün sorunları belli bir “siyasi irade” ile çözülebilecek sorunlar.<br/>
Türban olayında olduğu gibi biraz gürültü çıkar sonra insanlar çözülmüş bir sorunun çözülmemiş bir sorundan daha iyi olduğunu anlayıp alışırlar.<br/>
Bunlar sanıldığı kadar da zor değil.<br/>
Biz sorunlarımızı o kadar uzun zaman çözümsüz bırakıp, o kadar uzun zaman tartışıyoruz ki her biri zihnimizde olduğundan daha büyük bir yer kaplıyor.<br/>
Çözüldüğünde, zihnimizin bize oynadığı oyun da biter.<br/>
Ama bizim asıl çözülmesi zor olan ve nedense hiç konuşmadığımız sorunlarımız bulunuyor.<br/>
Biz hep “siyasi irade“ ile düzelecek sorunlara aklımızı taktığımız için daha derinlerdeki toplumsal hastalıklarımızı neredeyse hiç fark etmiyoruz.<br/>
Sanırım bu sorunların başında “insan malzemesindeki” eksiklik geliyor.<br/>
Türkiye’nin kaliteli kadroları yeterli değil.<br/>
Sistem, olabilecek en korkunç ve en totaliter eğitim sistemiyle bu ülkeyi mahvetti.<br/>
Sadece “itaatkâr, düşünmeyen, sormayan” memur yetiştirmeye yönelik bir eğitim sistemi zihinleri iğdiş etti burada.<br/>
Yaratıcı insan yetiştirmeye asla uğraşmadı.<br/>
Resmi ideolojiyi tekrar eden kadrolar yetiştirmek daha uygun göründü.<br/>
Dün bizim gazetenin manşetinde bazı hukukçuların açıklamasını okudunuz.<br/>
Bu insanlar Hukuk Fakültesi mezunu.<br/>
Avukatlık stajlarını yapmışlar.<br/>
Peki, gerçekten hukuku biliyorlar mı?<br/>
Hukuk felsefesini hiç merak etmişler mi?<br/>
Hukukun, toplum içindeki rolünün ve görevinin ne olduğunu hiç düşünmüşler mi?<br/>
Ölüm sebebi, “otopsi raporuna” rağmen gizlenmeye çalışılan, polis panzerinin ezdiği genç bir insanla ilgili bir soruşturmaya müdahale etmek isteyen gerçek hukukçular, “Türkiye Cumhuriyeti'nin simgesi olan bayrağa hakareti protesto etmeyenler” türünden hamasi sözler mi söylerler yoksa o çocuğun nasıl öldüğünün açıklanmasını mı talep ederler?<br/>
Hukukçuların bildirisinde “gerçeğin” ne olduğuna dair en ufak bir sorgulama yok.<br/>
Tutucu bir partinin politik bildirisi gibi afakî laflarla dolu.<br/>
Hâlbuki hukuk, incelikler mesleğidir.<br/>
Barolar Birliği gibi “insanları” savunmayı meslek edinmiş hukukçuların örgütü, “bir insanın” ölümünü bu kadar doğal mı karşılar?<br/>
Öleni mi suçlar?<br/>
Nasıl öldüğünü hiç merak etmez mi?<br/>
Otopsi raporunu okumaz mı?<br/>
“Taş atan” bir çocuğun “panzer altında” ezilerek ölmesini, haklı bir “ceza” olarak mı değerlendirir?<br/>
Suçlunun ortaya çıkarılmasını istemez mi?<br/>
Ölen çocuğun Kürt olması onun “öldürülebilir” olduğunu mu düşündürür bir hukukçuya?<br/>
Barolar Birliği’nin işi çocuğunu kaybeden yoksul aileye hukuki destek sağlamak mı yoksa devlet güçlerinin sözcülüğünü yapmak mıdır?<br/>
Bunların cevaplarının ne olduğunu hepimiz biliyoruz.<br/>
Bu tür hukukçuların, evrensel hukuk mahfillerinde asla saygı görmeyeceklerini, hukukçu sayılmayacaklarını da biliyoruz.<br/>
Ama asıl soru şu:<br/>
Biz bu insanları nasıl yetiştirdik?<br/>
Ne tür üniversitelerimiz, ne tür hukuk fakültelerimiz var bizim?<br/>
Bizim hukuk fakültelerinden mezun olan kaç hukukçu yeryüzü düzeyinde hukukçu olabiliyor?<br/>
Neden hukukçularımızı devlet memurları gibi yetiştiriyoruz?<br/>
Türkiye, Avrupa Birliği üyesi olduğunda, Avrupa mevzuatını kabul ettiğinde, bu hukukçulardan kaçı o hukuk sisteminin içinde var olabilecek?<br/>
Hukuku ve hukukçuyu “devletin görevlisi” gibi yetiştiren bir ülkede “insanı” kim savunacak?<br/>
Türkiye’de hukuk yok.<br/>
Sayıları epeyce az olan istisnalar dışında görülüyor ki hukukçu da yok.<br/>
Bu sorunu nasıl çözeceğiz?<br/>
Sadece hukukta değil birçok alanda durum böyle.<br/>
Kadrolarımızın kalitesi çok düşük.<br/>
Bu sorun da öyle bir “yasa” çıkarmakla çözülebilecek bir sorun değil.<br/>
Uzun vadeli planlar yapmak, iyi hocalar bulmak, gerekirse dışardan getirmek, eğitim sistemini değiştirmek, üniversiteyi özgürleştirmek, devletin “eğitim” anlayışını silkelemek, yeni bir sistem kurmak gerekiyor.<br/>
Türkiye “siyasi” sorunlarını çözer.<br/>
Ama “insani” sorunlarını ne yapacak?<br/>
Bu korkunç eğitim sisteminin altında ezilmiş, çarpılmış, yaratıcılıklarını kaybetmiş kadroların yerine yenilerini nasıl yetiştirecek?<br/>
Bana sorarsanız, Türkiye’nin çözmekte en çok zorlanacağı sorun budur…<br/>
Belki de bu yüzden hiç kimse bunu konuşmak istemiyor.<br/>
<br/>
22.02.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
