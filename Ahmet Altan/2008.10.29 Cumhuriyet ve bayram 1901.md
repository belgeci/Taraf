# Cumhuriyet ve bayram

*Ahmet Altan 29.10.2008*

<div class="taraf_structure_2col_1zq">
<div class="margen_n">



 <p>Türkiye Cumhuriyeti’nin kuruluş aşamasındaki önemli günleri belirleyen bayramların ismi “resmî bayramlardır.” <br/>Gerçekten de “resmî” bayramlardır bunlar.<br/>“Resmî” kuruluşlar “resmî” törenler düzenlerler.<br/>Fener alayları geçer, balolar yapılır, statlarda gösteriler olur.<br/>Halk bunları seyreder.<br/>Son zamanlarda Cumhuriyet Bayramları’na “özel” bir anlam yükleyen Kemalistlerin önderliğinde fener alaylarına kalabalıklar da katılıp sloganlarla, şarkılarla yürüyorlar.<br/>Ama halktan kalabalıkların katılması bile bunları “resmiyetten” kurtaramaz.<br/>Bu “bayramlar” halkın hayatına doğal bir şekilde girmezler.<br/>Dinî bayramların doğallığı ve sıcaklığı yoktur “resmî” bayramlarda.<br/>O “bayramlarda” görülen barışma havası, yakınlık, çocuksu sevinç, “resmî bayramlarda” yaşanmaz.<br/>Niye peki?<br/>Neden “resmî” bayramlar bir türlü resmiyetten kurtulmaz, neden insanlar o günlerde “bayram” etmez?<br/>Dinî bayramlar çok uzun zamandan beri kutlandığı, kökleştiği, hayata yerleştiği, buna karşılık resmî bayramlar nispeten daha yeni olduğu için mi?<br/>Cumhuriyet kurulalı 85 yıl oldu.<br/>Bugün bu ülkede yaşayan insanların neredeyse yüzde doksanından fazlası cumhuriyetin içine doğdu.<br/>Cumhuriyetin ideolojisiyle eğitildi.<br/>Ta çocukluğundan beri bu bayramları kutladı.<br/>Bunca zaman niye yetmedi bu bayramların doğallaşmasına?<br/>Burası çok dindar bir ülke olduğu için mi dinî bayramlar, gerçek bayramlar gibi coşkuyla yaşanıyor?<br/>Dindar olmayanlar bile bu bayramları bayram gibi yaşar.<br/>Sadece sokaklarda dolaşmak yeter bunu anlamaya.<br/>Bir barış ve sevinç vardır.<br/>Eğer dünyanın her yerinde “resmî bayramlar” resmî bayram gibi kutlanır desek...<br/>Bilebildiğim kadarıyla Fransızlar 14 Temmuz’u, Amerikalılar da 4 Temmuz’u coşkuyla, sevinçle, şarkılarla, ziyafetlerle, bizim dinî bayramları kutladığımız gibi kutlarlar.<br/>Biz niye öyle kutlamayız peki?<br/>Niye bu bayramlar bir türlü “halkın bayramı” olmaz da “devletin bayramı” olarak kalır?<br/>Niye halk hep seyircidir?<br/>Niye halk bu bayramları bir türlü benimsemez?<br/>Bu resmî bayramlardan birini ya da birkaçını kaldırsak, tatil günlerinin eksilmesi karşısında yükselen homurtu dışında, kaç kişi bu bayramın eksikliğini hayatında hisseder?<br/>Neredeyse hiç kimse.<br/>Niye?<br/>Niye bütün bu bayramlar “devletin” bayramı olarak kaldı?<br/>Sanırım sadece bu bayramlara bakmak, bunların yaşanma ve algılanma biçimini incelemek bile bu ülkede devletle halkın ilişkisi hakkında bir ipucu verir.<br/>Burada devlet ve halk iki ayrı şey.<br/>Hiçbir zaman bütünleşememiş.<br/>Bayramları bile farklı.<br/>Cumhuriyet, halkın cumhuriyeti olamadı hiçbir zaman.<br/>Cumhuriyet dediğiniz, bir hanedanın olmadığı, iktidarın babadan oğla geçmediği ve kaynağının bir “kutsallıkta” değil halkta arandığı bir rejim.<br/>Peki, size bir şey sorayım.<br/>Eğer ikisi de aynı biçimde yönetiyorsa, aynı sertlikle halkı eziyorsa, bir kralla bir cumhurbaşkanı ya da başbakan arasında halk açısından nasıl bir fark vardır?<br/>İktidar padişahtan oğluna geçmeyecekse ama iktidara gelen herkes padişah gibi yönetecekse, cumhuriyetle monarşi arasında halk nasıl bir fark görecek?<br/>Cumhuriyet, monarşiden de meşrutiyetten de iyidir.<br/>Ama tek başına bir anlam taşımaz.<br/>Cumhuriyet, halkı yönetime gerçekten katmazsa, halkı özgürleştirmezse, demokratikleşmezse, hiçbir değeri yoktur.<br/>Bunu klasik bir soruyla anlatırlar hep.<br/>İngiltere gibi bir krallıkta mı yaşamak istersiniz, Yemen gibi bir cumhuriyette mi?<br/>Hangisinde halk daha mutludur, daha özgürdür, iktidarın gerçek sahibidir?<br/>İngiltere cumhuriyet değildir ama orada halk daha özgürdür.<br/>Çünkü orada hukuk ve demokrasi vardır.<br/>Türkiye bir cumhuriyet ama burada Anayasa Mahkemesi, anayasayı rahatça çiğneyebiliyor.<br/>Halk bu zorbalığı durduramıyor.<br/>Böyle bir durumda yönetimin cumhuriyet ya da krallık olmasının önemi ne?<br/>Zorba bir kral olmasıyla, zorba bir Anayasa Mahkemesi olması arasında halkın sevineceği, kutlayacağı, coşacağı nasıl bir fark var?<br/>Hiçbir fark yok.<br/>Çünkü demokrasisiz cumhuriyet, halkın hiçbir işine yaramaz<br/>Kral halkı yönetimden ne kadar uzak tutuyorsa, onu ne kadar eziyorsa, demokrasisiz bir cumhuriyet de halkı iktidardan o kadar uzak tutar, o kadar ezer.<br/>Burada da bunu yapmıştır.<br/>Göstermelik bir demokrasi taklidinin cumhuriyete daha sonradan eklenmesi de durumu değiştirmemiştir.<br/>Seçimlerin falan yapıldığı bir göstermelik demokrasisi de bulunan bir cumhuriyette yaşıyorsunuz, hadi kendi ülkenizle ilgili görüşlerinizi açıkça söyleyin de görün bakın ne oluyor.<br/>Halk bunun çok bilinçli bir şekilde olmasa da sezgisel olarak farkında.<br/>Onun için resmî bayramlar sadece resmî…<br/>Ama bayram değil.<br/>Onun için kimse bir sevinç, coşku, kardeşlik, huzur hissetmiyor bu bayramlarda.</p>
<br/>
<br/>
<br/>



<br/>


<div id="taraf_not">
</div>

</div>


</div>
