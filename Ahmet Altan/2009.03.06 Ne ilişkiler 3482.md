# Ne ilişkiler

*Ahmet Altan 06.03.2009*

<div class="taraf_structure_2col_1zq">
<div class="margen_n">



 <p>Aslında işin gerçeğini Aydın Doğan, bizim gazeteye verdiği röportajda iki cümleyle açıklıyor. <br/>Bir gazete sahibi, bir başbakandan “rafineri” izni istiyor. <br/>Başbakan da, “o izni bizim Çalık’a verdim sana veremem,” diyor. <br/>Bu iki satırı okumak Türkiye’yi anlamaya yeter bence. <br/>Onca gazetesi, televizyonu olan bir medya patronu başbakandan niye rafineri izni ister? <br/>Niye “normal” yollardan o izni almaya çalışmaz?<br/>Niye başbakana bu konuyu götürür? <br/>Rafineri izninden başbakana ne? <br/>Başbakanın “o izni” vermeyi reddetmesinden sonra o medya patronunun gazeteleriyle başbakan arasında kavga çıktığında, bu kavganın sadece “siyasi görüş farklılığından” çıktığına kim inanır? <br/>Medya patronu, gazetelerinin yayın politikasıyla bu rafineri izni arasında gerçekten de bir bağ kurmasa bile inandırıcılığını koruyabilir mi? <br/>Bence koruyamaz. <br/>Bugün Doğan grubunun en büyük sorunu da bu zaten. <br/>Sürekli olarak hükümetten bir şeyler talep etmiş ve reddedilmiş olmaları. <br/>Başbakanla o medya grubu arasındaki kavga insanların gözünde artık “bir çıkar kavgasıdır”, başka bir şey değildir. <br/>Bu işin medya kısmı. <br/>Bir de başbakan meselesi var tabii. <br/>Neden bir başbakan kendini “rafineri izni” meselesinde bir karar mercii haline getirir? <br/>Nasıl olur da rafineri iznini “ulufe” dağıtır gibi dağıtır? <br/>“O izni bizim Çalık’a verdim” ne demek? <br/>Başbakanın “bizim Çalık” dediği de bir medya grubunun patronu. <br/>Peki, “izni” alan medya grubunun tarafsızlığına inanmak mümkün olabilir mi? <br/>O medya grubu, “kalb-i halisaneyle” başbakanı savunsa da, onların bu davranışlarını insanlar “o izinden” bağımsız olarak algılayabilir mi? <br/>O medya grubunun tarafsızlığına güvenebilir mi? <br/>İnandırıcı olabilir mi o medya grubu? <br/>Benim açımdan, o rafineri izninin Doğan’a ya da Çalık’a verilmesi hiçbir önem taşımaz. <br/>Önemli olan, bu ülkede bir başbakanın medya patronlarına para dağıtacak bir gücü olması ve bu gücü kullanmasıdır. <br/>Hiçbir gerçek devlette başbakanın böyle bir gücü yoktur. <br/>Zaten, Amberin Zaman da Aydın Doğan’a soruyor: <br/>“Almanya’da olsa siz başbakan Merkel’den rafineri izni isteyebilir miydiniz?” <br/>Doğan da, “isteyemezdim, Merkel zaten bu işlerle ilgilenmezdi” diyor. <br/>Peki, Almanya’da olamayacak bir olay Türkiye’de nasıl olabiliyor? <br/>Almanya ile Türkiye arasındaki fark ne? <br/>Fark, devletin burada bir “arpalık” olması. <br/>Devletin istediğini zengin, istediğini fakir yapacak bir gücü bulunması. <br/>Başbakanların bu gücü insafsızca kullanabilmesi. <br/>Bunu sadece Tayip Erdoğan kullanmadı. <br/>Süleyman Demirel’in bir araziyi bir medya patronuna bağışladıktan sonra “verdimse ben verdim” dediğini hâlâ unutmadık. <br/>Başbakanlarla medya patronları, “al takke ver külah” bir ilişki içinde istediklerini yapıyorlar. <br/>Başbakan canının istediği, gönlünün sevdiği bir medya patronuna rafineri izni “bağışlıyor”, yarın kızar o izni iptal eder, başkasına verir. <br/>Erdoğan’ın bir yandan Avrupa Birliği’ne doğru yürürken, bir yandan da adımlarını sürümesinin altında, sahip olduğu bu olağanüstü güçten vazgeçememe çabası var zaten. <br/>Avrupa Birliği ülkelerindeki hiçbir başbakanın sahip olmadığı bu tuhaf ve ürkütücü güçten vazgeçmek istemiyor. <br/>Vazgeçmek istemiyor ama kendi başındaki “dertleri” de bu güç tutkusuyla yaratıyor. <br/>Eğer bir ülkenin başbakanı asla sahip olmaması gereken bir güce sahip çıkarak bu gücü kullanırsa, o ülkenin ordusu da asla sahip olmaması gereken bir başka güce hukuk dışı bir ihtirasla asılır. <br/>Aynı hukuk gibi, “hukuksuzluk” da bir sistem çünkü. <br/>Sen kendi hukuksuzluğundan vazgeçmezsen, başkası da kendi hukuksuzluğundan vazgeçmez. <br/>Hele o “başkasının” bir de silahı varsa onu kimse durduramaz. <br/>Bugün biz orduyu siyasetin dışına bir türlü çıkartamıyorsak, bunun ana nedenlerinden biri siyasetçilerin “ekonomik menfaat” alanından bir türlü çıkmamalarıdır. <br/>Burada, herkes “hak ettiğinden” fazlasını istiyor. <br/>Medya patronu başbakandan rafineri istiyor, başbakan hakkı olmayan bir gücü kullanarak rafineri izni dağıtıyor, ordu bir siyasi parti gibi davranarak ülkeye nizamat vermeye kalkışıyor. <br/>“Yukarıdakiler” haksız güçleri böylesine insafsızca kullanırken, “aşağıdakilerin” hakkını da bu ülke bir türlü veremiyor. <br/>Bu ülkenin sistemi çürümüş. <br/>Her yanıyla çürümüş. <br/>Hukuksuzluğun, haksızlığın bütün çamuru sisteme bulaşmış. <br/>Ne medyasına güvenilir buranın, ne siyasetine, ne ordusuna. <br/>Buranın sistemini yeniden inşa etmek gerekiyor. <br/>Erdoğan, bu ülkeyi Avrupa’nın parçası yapmak, buraya demokrasi getirmek istiyorsa, düzeltmeye önce kendinden başlayacak. <br/>O haksız güçten vazgeçecek. <br/>İşte o zaman gerçekten “güçlü” olur ve bu ülkeyi değiştirir. <br/>Ama galiba o, “izin dağıtma” gücünü gerçekten bir iktidardan daha çok seviyor. <br/>O yüzden de hiçbir şey kolayından değişip düzelmiyor.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4359.htm), [web.archive.org (arşiv bağlantısı)](http://web.archive.org/web/20090905090004/http://www.taraf.com.tr:80/makale/4359.htm)
