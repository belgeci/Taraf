# Başbakan ve general

*Ahmet Altan 18.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Aktütün karakolunu basmaya gelenleri, “insansız uçaklar” daha 120 kilometre öteden saptayıp kaydediyor.</p><br/>
<p>Sonra adım adım izliyor.</p><br/>
<p>Karakola yaklaşıyorlar... Yirmi kilometre kala, çevreden gelecek yardımı önlemek için tepelere mayın döşüyorlar... Sonra karakola doğru yola devam ediyorlar.</p><br/>
<p>İstihbarat raporları bir baskının olacağını bildiriyor.</p><br/>
<p>Hiçbir tedbir alınmıyor.</p><br/>
<p>Karakol basılıyor.</p><br/>
<p>17 genç asker ölüyor orada.</p><br/>
<p>Biz “insansız uçağın” çektiği görüntüleri ve istihbarat raporlarını yayınlıyoruz.</p><br/>
<p>Genelkurmay Başkanı, gerçeklerin açıklanmasını önlemek için tehditkâr bir konuşma yapıyor.</p><br/>
<p>Arkasından Askerî Mahkeme, Aktütün yayınlarını yasaklayan bir karar alıyor ve bu karara “sadece Genelkurmay’ın bu konuda konuşabileceğini” ekliyor.</p><br/>
<p>Askerî hukuk bu işte.</p><br/>
<p>Herkes susacak, sadece Genelkurmay konuşacak” diyen bir karar herhalde hukuk tarihine geçecek.</p><br/>
<p>Genelkurmay, bu “ayrıcalıktan” yararlanarak bizi “yalanlamaya” çalışan açıklamalar yapıyor.</p><br/>
<p>“Paşasının gazetecileri” bu açıklamaları ekranlarına ve sayfalarına taşıyor.</p><br/>
<p>Ama her zaman olduğu gibi gene bir sorun var.</p><br/>
<p>Genelkurmay bizi yalanlamıyor, “yalanlıyorum” diyerek doğruluyor.</p><br/>
<p>Bugün bizim sayfalarımızda okuyacaksınız.</p><br/>
<p>“Görüntülerden biri Aktütün’den 120 kilometre uzakta çekilmiş,” diyor.</p><br/>
<p>Biz de zaten öyle demişiz.</p><br/>
<p>Görüntünün altına mesafeyi yazmışız.</p><br/>
<p>Yayınladığımız diğer görüntülerin altında da mesafeleri yazıyor.</p><br/>
<p>Bizim söylediklerimizi aynen tekrarlamak nasıl bir “yalanlama” Allah aşkına?</p><br/>
<p>Bu, adam kandırmaktan başka nedir?</p><br/>
<p>Uzun bir takibin görüntülerini verdik.</p><br/>
<p>Genelkurmay, o görüntülerin mesafelerini değil, o kadar uzaktan gelen bir gücün, üstelik çok da önceden saptanmasına rağmen o karakolu nasıl bastığını açıklamak zorunda.</p><br/>
<p>O çocuklar niye öldü, bunu açıklamak zorunda.</p><br/>
<p>“Bu görüntü bir kilometre değil, yirmi kilometre uzak” deyince, karakolun nasıl bu kadar rahat basıldığını açıklamış mı oluyor?</p><br/>
<p>Hayır... Hiçbir şey açıklamış olmuyor.</p><br/>
<p>Hiçbir şeyi de yalanlamış olmuyor.</p><br/>
<p>Aksine hepsini doğruluyor.</p><br/>
<p>Niye yapıyor bunu?</p><br/>
<p>Çünkü gerçekleri açıklamak istemiyor, tartışmayı başka bir mecraya çekmek ve yandaş medyasıyla konuyu saptırmak istiyor.</p><br/>
<p>Bunu yapamaz.</p><br/>
<p>O görüntüler gerçek, altlarında yazan mesafeler gerçek, istihbarat raporu gerçek.</p><br/>
<p>Bunu Genelkurmay da biliyor... Onun için zaten önce kendisi bir açıklama yapmıyor, akılları karıştırmak için medyadaki tetikçilerini kullanıyor.</p><br/>
<p>Bunlardan bir sonuç alamazlar.</p><br/>
<p>O korkunç sorular ortada duruyor.</p><br/>
<p>“O on yedi çocuk niye öldü?”</p><br/>
<p>“Onları niye korumadınız?”</p><br/>
<p>“Onları niye uyarmadınız?”</p><br/>
<p>“O karakolu niye önceden boşaltmadınız?”</p><br/>
<p>Bunların tartışılmasını istiyoruz çünkü başka çocukların ölmesini istemiyoruz.</p><br/>
<p>Ayrıca bu savaşın uzamasının Türküyle Kürdüyle yüzlerce, binlerce çocuğun gereksiz ölümlerine yol açtığının anlaşılmasını istiyoruz.</p><br/>
<p>Savaşın, kanın, acının bitmesini istiyoruz.</p><br/>
<p>Biz, Genelkurmay’ın tehditleriyle, askerî mahkemelerin yasaklamalarıyla ve “tutuklarız, avukatlarınız da belge bile isteyemez” türündeki uyarılarıyla boğuşarak gerçekleri açıklamaya uğraşırken ne oluyor?</p><br/>
<p>O çocukların ölümünün hesabını sorması, bu savaşı bitirecek adımlar atması gereken Başbakan, tehditkâr generallerin yanına geçip gerçeklerin ortaya çıkmasını engellemeye uğraşıyor.</p><br/>
<p>Halkının, o halkın çocuklarının değil, generallerin başbakanı olmaya soyunuyor.</p><br/>
<p>O başbakan için ne acıklı bir durum.</p><br/>
<p>Avrupa Birliği’ne üye olmak için adımlar atmış, uyum yasaları çıkartmış, 27 Nisan muhtırası karşısında dimdik durmuş bir adam şimdi iki büklüm.</p><br/>
<p>Kendi yandaşlarını, kendi seçmenlerini utandırıyor.</p><br/>
<p>Mümkün olsaydı da gelen binlerce maili okuyabilseydi, onun konuşmalarıyla içi acıyan dindarların, hayal kırıklığına uğrayan AKP’lilerin, onu “AB’yi isteyen tek politikacı olduğu için destekleyen” solcuların tepkilerinin farkına varabilseydi.</p><br/>
<p>Dün “general ağzıyla” bizim gazeteye saldıran, “siz kimin medyasısınız” diyebilecek kadar kendini kaybeden başbakan, “hataların” üstüne gidilmesin istiyor.</p><br/>
<p>Manşetimizde de söyledik, “hata” dediği, on yedi insanın hayatını kaybetmesi.</p><br/>
<p>O çocukların hesabını sormayacak, başka çocukların ölmesini engellemeyecek de ne yapacak bir başbakan?</p><br/>
<p>“Halkın başbakanıyım” demek yetmiyor, halkını korumadan, halkını tehdit edenlerin yanına yanaşarak, onların tehditlerine ortak olarak “halkın başbakanı” olamıyor insan.</p><br/>
<p>Bu gerçeği ona hayat anlatacak.</p><br/>
<p>Bırakın başbakanlar, genelkurmay başkanları, askerî mahkemeler tehditler savursunlar... Biz gerçeklerin peşini bırakmayacağız.</p><br/>
<p>Bedeli çok mu ağır?</p><br/>
<p>Hüseyin Cahit’in İstiklal Mahkemesi’nde söylediğini biraz değiştirerek söylersek, “böyle başbakan olmaktansa, bedel ödemek evladır.”</p><br/>
<p>Biz onu da öderiz.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
