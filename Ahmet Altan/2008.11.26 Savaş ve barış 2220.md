# Savaş ve barış

*Ahmet Altan 26.11.2008*

<div class="yazi">İnsanlar hayatlarını ortaya koyarlar savaşırken.<br/>Cesaret işidir savaşmak. <br/>Üstündeki üniforma ne olursa olsun, savaşanlar cesur insanlardır. <br/>Her an ölebileceğini bilerek, ölmeye razı olarak yaşamak, nerden geleceği belli olmayan bir merminin, ne zaman patlayacağını bilmediğin bir bombanın hayatını alabileceğini her an içinde hissederek cephelerde dolaşmak yürek ister. <br/>Ama bazen daha tuhaf bir şey oluyor. <br/>Barışmak, savaşmaktan daha büyük cesaret istiyor. <br/>Ölüm karşısında titremeyen insanlar, hayat karşısında korkuyorlar. <br/>Bakın bugün bizim ülkemizde savaşı övmek, savaşı desteklemek alkış alır. <br/>Türkler de, Kürtler de “savaşmak” konusunda daha rahat konuşurlar. <br/>Savaşmak için nedenleri açıklarlar. <br/>Türkler, “Kürtlerin terörist olduğunu, bölücü olduğunu, onlarla savaşarak hepsine dersini vermek gerektiğini” söylerler. <br/>Kürtler, “savaş olmadığında, silah ortadan kalktığında Türklerin kendilerini daha fazla ezeceğini” ileri sürerler. <br/>Türklerin arasında bir Türk, Kürtlerin arasında bir Kürt “savaşmanın kutsallığından ve gerekliliğinden” bahsettiğinde taraftar bulur. <br/>Barıştan bahseden biri ne kadar taraftar bulur? <br/>Kaç kişi barış isteğini alkışlar? <br/>Doğrusu Kürtler “barıştan” daha çok bahseder ama onlar da barış için bir hareketi kendilerinin başlatması fikrini çok savunmazlar. <br/>“Biz daha önce barışı denedik” derler, “PKK ateşkes yaptı ama bir sonuç çıkmadı. Şimdi Türkler bir adım atmalı.” <br/>İş bu noktada kilitlenir. <br/>“Kim barış için ilk adımı atacak” tartışmasında herkes susar. <br/>Ve, siz “barış olsun” dediğinizde Türkler de Kürtler de size kuşkuyla bakar. <br/>Türkler, “ülkenin bölünmesini istiyorsun” der. <br/>Kürtler, “bizi barış diye kandırıp ezilmemizin sürmesini istiyorsun” der. <br/>İki taraftan birden düşman kazanacağını düşünen insanlar da korkuyla susarlar barış konusunda. <br/>Ortada soyut bir “barış” lafı dolaşır. <br/>Ama bir barış projesi ortaya konmaz. <br/>Ciddi bir adım atılmaz. <br/>Halbuki bu ülkenin barışa ihtiyacı var. <br/>Türklerin de var, Kürtlerin de var. <br/>Çocuklar ölüp duruyor. <br/>Hiçbir neden bulamasanız bile çocukların hayatını kurtarmak için barış gerekir. <br/>Üstelik barışla birlikte bu ülkeye zenginlik ve mutluluk da gelecek. <br/>Savaşa giden para, bu ülkenin refahından çalınıyor. <br/>Savaş durduğunda o para yatırımlara gidecek, işsizlere iş bulunacak, ekonomi hızlanacak. <br/>Güneydoğu, dünyanın ilgisini çeken bir turizm merkezine dönüşecek. <br/>Diyarbakır, Mardin, Urfa, Adıyaman büyük bir ihtimalle dünyanın dört bir yanından “tarih turizmine” meraklı insanların akınına uğrayacak. <br/>Şehirler kalkınacak. <br/>Peki, bütün ülkeye, bütün insanlara yarar sağlayacağı bu kadar açık olan barış neden gerçekleşmiyor? <br/>Neticede, bugün Kürtlerin sürdürdüğü savaşın nedeni olarak ortada bir toprak talebi bulunmuyor, kültürel haklarını, kimliklerinin tanınmasını, anadilde eğitim yapmanın sağlanmasını istiyorlar. <br/>Bu haklara sahip olmalarının Türkiye’ye ne zararı var? <br/>Kürtler çocuklarına Kürtçe öğretirse ülke batar mı? <br/>12 Eylül’de Kürtçe şarkılar bile yasaklanmıştı, Kürtçe şarkı serbest oldu da ülke mi bölündü? <br/>Ayrıca hangi neden, çocukların hayatlarını kurtarmaktan daha anlamlı ve kutsal olabilir? <br/>Sizi bilmem ama ben o çocukları kurtarmanın en önemli iş olduğuna inanırım. <br/>Bizim generallerimiz savaşın bitmesini istemiyor, onları siyasetin içinde tutabilen tek neden bugün bu savaş. <br/>Ordunun denetiminde olan medya da müthiş bir savaş gayretkeşliğini sürdürüyor. <br/>Türklerin ve Kürtlerin barış isteyenleri, devletten bir adım atmasını bekledikleri sürece çok bekleyecekler. <br/>Ordu bu adımı atmaz da attırmaz da. <br/>Her barış istendiğinde, “dağlarda silahlı adamlar dolaşıyor” diye savaşı sürdürmek için bir mazeret bulur. <br/>Bu mazereti ortadan kaldırmak gerekiyor. <br/>Kürtler bana kızacak ama bence ilk adımı onların atması zorunlu gözüküyor. <br/>“Ordu barış istemiyor diye neden bizim taviz vermemizi bekliyorsunuz” diyeceklerdir. <br/>Ben, böyle söyleyen Kürtlere şunu söylemek isterim. <br/>“Barışı sağlayacak bir adım, mesela silahlı bütün adamları Türkiye dışına çıkarmak, belki de bir taviz değil, barış için inisiyatifi ele almaktır.” <br/>İnisiyatifi devlete bıraktığınız sürece barışın gelmesi zor çünkü barış istemiyorlar, inisiyatifi ele almak, barışın yolunu açan biri olmak belki de asıl önemli rolü üstlenmektir. <br/>Türklerin arasından, böyle bir adımdan sonra barışı destekleyecek çok adam çıkar. <br/>Siyasi iklim değişir. <br/>Türklerin arasındaki savaş kışkırtıcılarının elinde koz kalmaz. <br/>Ben bu ülkede barış olsun istiyorum. <br/>Biliyorum ki iki taraftan da bana çok kızan olacak. <br/>Çocukları kurtarabilmek için birilerini kızdırmayı göze almaya razıyım. <br/>Türk ve Kürt çocukları cephelerde öylesine cesaret gösterirken, onların cesaretinin yüzde birini barış için gösteremeyenlerden biri olmak bana ayıp geliyor çünkü.</div>
