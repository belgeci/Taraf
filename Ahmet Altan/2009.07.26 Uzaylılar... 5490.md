# Uzaylılar...

*Ahmet Altan 26.07.2009*

<div class="taraf_structure_2col_1zq">
<div class="margen_n">



 <p>Uzaydan dünyaya gelen “ziyaretçilerle” ilgili filmlerle dizilerin çok sık rastlanan konularından biri, “gelenlerin” dünyalıların kılığına girmesidir.<br/><br/>Birer insan gibi dolaşırlar aramızda. <br/><br/>Hatta tanıdıklarımızın görünüşüne bürünürler. <br/><br/>Biz onları “bizden biri” sanırız ama onlar kılık değiştirmiş “yabancılardır”. <br/><br/>Bugünlerde bu ülkede ortaya çıkan gerçekler hep bana “yabancıları” düşündürüyor. <br/><br/>Yapılan tartışmalar da öyle. <br/><br/>Bir “hâkimler kurulu” var örneğin. <br/><br/>Oradaki insanların yargıç olduğunu düşünüyoruz. <br/><br/>Ve, bize onlara “yargıç” gibi davranmamız söyleniyor. <br/><br/>Peki, ya bildiğimiz “türden” yargıçlar değilse onlar? <br/><br/>Biz onları yargıç sanıyorsak? <br/><br/>Ya kılık değiştirmişlerse. <br/><br/>O zaman ne olacak? <br/><br/>Yargıç olmayan birilerine yargıçlarmış gibi mi davranacağız yoksa işin gerçeğini mi araştıracağız? <br/><br/>Yargıç olmayan birinin, yargıçların haklarına ve yetkilerine sahip olmasının nasıl sonuçlar verebileceğini düşünüyor musunuz? <br/><br/>Şu bizim artık pek ünlü olan Hâkimler ve Savcılar Yüksek Kurulu’nu düşünün. <br/><br/>Bu insanların, Şemdinli’deki bombalama hakkında bir iddianame hazırlayan Van Savcısı’nı nasıl meslekten men ettiklerini düşünün. <br/><br/>Yazdığı iddianamenin ciddiyeti ve önemi gittikçe daha çok anlaşılan o genç savcıyı neden meslekten attılar? <br/><br/>Yaptıkları adil ve doğru bir iş miydi? <br/><br/>Bir yargıçın yapması gerekeni mi yaptılar? <br/><br/>Bugüne dek hiçbir iddianameden dolayı bir savcı meslekten atılmazken, “suikastlar” düzenleyen, ülkenin asayişini bozan “askerî” bir örgütlenmeyi ortaya çıkaran savcıyı meslekten atmanın adaletle ne alakası var? <br/><br/>Bunun hesabı o kurula soruldu mu? <br/><br/>Hayır. <br/><br/>“Yargıçlar bağımsız karar verdi” denilip geçildi. <br/><br/>Ama bu karar “yargıç” kararına pek benzemiyordu. <br/><br/>Şimdi aynı kurulun Ali Suat Ertosun isimli bir üyesi Ergenekon savcılarını yerlerinden etmeye çalışıyor. <br/><br/>Kanunen hakkı olmadığı halde bir “tayin listesi” hazırlıyor. <br/><br/>Bir yargıç, “kanunen hakkı olmayan bir yetkiyi” kullanmaya kalkışabilir mi? <br/><br/>Kalkışırsa, niye yapar bunu? <br/><br/>Neden, bir “yargıç” bir çetenin soruşturulmasını engellemek ister? <br/><br/>Ayrıca bu “yargıçın” geçmişteki eylemleri de soru işaretleriyle dolu. <br/><br/>Sabancı’nın katilinin konuşmasını engelleyen “yargıçın” bu adam olduğunu Can Dündar açıkladı. <br/><br/>Neden bu “yargıç” Türkiye’nin en önemli cinayetlerinden birinin çözülmesini istemez? <br/><br/>Neden o cinayet hakkında bilgi verilmesini önler? <br/><br/>Neden, “konuşmak” isteyen katili vuracak bir çeteyi onun bulunduğu hapishaneye naklettirir? <br/><br/>Sonra o çeteyi temizletmek için, düşmanlarını onların bulunduğu hapishaneye gönderir?<br/><br/>Türkiye’de gerçekten bir adalet sistemi, gerçekten bir yargı sistemi varsa bunların cevabını vermek zorunda. <br/><br/>Suçu ve suçluyu ortaya çıkarmakla yükümlü olan bir mekanizma, suçu ve suçluyu sakladığını düşündürecek işler yapıyorsa, üstüne ciddi bir kuşkunun gölgesi düşer. <br/><br/>Hâkimler ve Savcılar Yüksek Kurulu, gereken saygıyı görmek istiyorsa önce Van Savcısı’nı neden meslekten attığını açıkça anlatmalı. <br/><br/>İddianame mi yanlıştı? <br/><br/>Yoksa askerî bir suç örgütünün ortaya çıkmasını mı engellemek istediler? <br/><br/>Ertosun, neden Mustafa Duyar’ın konuşmasını engelledi? <br/><br/>Niye onun görevde olduğu dönemde Karagümrük Çetesi, Duyar’ın bulunduğu hapishaneye nakledildi? <br/><br/>Tabii, medyaya da bir iki soru sormak zorundayız. <br/><br/>Bazı gazeteler, bu “kurulla” ilgili konulara neden değinmediklerini açıklamak için kıvranıyorlar. <br/><br/>O gazeteciler şu soruların cevaplarını vermezlerse daha çok kıvranırlar: <br/><br/>Van Savcısı’nın meslekten kovulması neden ilginizi çekmiyor? <br/><br/>Neden o adamın bir haksızlığa uğrayıp uğramadığını merak etmiyorsunuz? <br/><br/>Neden Mustafa Duyar’ın konuşmasını engelleyen bir “yargıçın” bugün de Ergenekon soruşturmasını durdurmaya çalışması sizin ilgi alanınıza girmiyor? <br/><br/>Gazetecilerin görevi ne sizce? <br/><br/>Gerçekleri bulmak mı yoksa gerçekleri saklamak mı? <br/><br/>Bizde gazetelerin çoğu “gerçekleri saklamaya” çalışır gibi gözüküyor. <br/><br/>Sanki bir “uzaylılar” filmi seyrediyoruz. <br/><br/>Bazıları “gazeteci” kılığına, bazıları “yargıç” kılığına giriyor ve aramızda bizden birileri gibi dolaşıyorlar. <br/><br/>Kendilerine gazetecilermiş ya da yargıçlarmış gibi davranmamızı istiyorlar. <br/><br/>Ama bir gazeteci ya da yargıç gibi davranmıyorlar. <br/><br/>Bu insanlara dikkat edin. <br/><br/>Göründükleri gibi olmayabilirler. <br/><br/>Belki de uzaylıdırlar.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6736.htm), [web.archive.org (arşiv bağlantısı)](http://web.archive.org/web/20090919063649/http://www.taraf.com.tr:80/makale/6736.htm)
