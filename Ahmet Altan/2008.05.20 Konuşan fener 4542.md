# Konuşan fener

*Ahmet Altan 20.05.2008*

<div class="taraf_structure_2col_1zq">
<div class="margen_n">



 <p>İstanbul’da bazı trafik lambaları var.<br/>
Kırmızı yandığında lambanın yanındaki hoparlörden bir ses “kırmızı yandı, durun” diyor, sonra “yeşilin” ne zaman yanacağını söylüyor, ardından, “yeşil yandı, şimdi geçin” diye uyarıyor.<br/>
Belli ki göremeyenleri, gözleri zayıf yaşlıları düşünerek yapılmış bir düzenleme bu.<br/>
İncelikli, özenli, uygar bir önlem.<br/>
Yaşadığımız çağa, bu çağın “insana önem” veren değerlerini ciddiye alan anlayışa uygun bir gelişme.<br/>
Bu belki de çok küçük bir örnek ama bizdeki siyasetin hoyratlığıyla ve ilkelliğiyle kıyasladığınızda, “sıradan hayatın” yavaş yavaş siyasetin ilerisine geçmeye başladığını görüyorsunuz.<br/>
Bunun birçok başka işareti de var.<br/>
Anadolu’nun en küçük kasabalarında bile “internet kafelere” rastlıyorsunuz.<br/>
Çoğunlukla işsiz gençler gidiyor.<br/>
İnterneti kaba bir ulusalcılığı yaymak ya da seks aramak için kullanıyorlar.<br/>
Kullanma “amaçları” belki çok gelişmemiş ama kullandıkları “araç” çok gelişmiş.<br/>
Bir zaman sonra o aletler o çocukların düşünce biçimini de yaşama biçimini de değiştirecek.<br/>
Henüz önlerindeki bilgisayarın içine girebilen o koca yeryüzünün her yanına ulaşamasalar da bir zaman sonra dünyayla ilişki kurmayı öğrenecekler.<br/>
İnternet gibi bütün dünyayı birbirine bağlayan bir icat kasabalarınıza girdiğinde bir şeyler farklılaşacak demektir.<br/>
Televizyon ise zaten en ücra köyde bile kendine yer buluyor.<br/>
Mezralardaki tezekten kulübelerin üstünde çanak antenleri görüyorsunuz.<br/>
Artık üç dört yaşındaki bebekler ellerindeki kumandalarla istedikleri kanalları açabiliyorlar.<br/>
Cep telefonu ise günlük hayatın sıradan, varlığı bile fark edilmeyen bir parçası.<br/>
Her isteyen cebinden ufacık bir alet çıkarıp dünyanın dört bucağıyla konuşuyor.<br/>
O telefonla fotoğraflar, video filmleri çekiyor.<br/>
Onları anında istediği yere gönderiyor.<br/>
Kullandığımız aletler, o aletlerin teknolojisi, dünyayla bizi kaynaştırma gücü, bir yerelliğin içine sıkışan siyaseti de bizim “kendimize özgü” hukuk anlayışımızı da fersah fersah geçiyor, bizi bambaşka bir zamana taşıyor.<br/>
Sıradan hayat böylesine farklılaşırken siyaset ve hukuk eski anlayışında kalabilir mi?<br/>
Askerler, yargıçlar insanlara her istediklerini kabul ettirebilirler mi?<br/>
Devlet destekli çeteler varlıklarını rahatça sürdürüp, suikastlar işleyerek ülkeyi kanlı bir çıkmaza sürükleyebilirler mi?<br/>
Doğrusu ben bunun pek de mümkün olmadığını düşünüyorum.<br/>
Bizim toplum olarak düşünce kalıplarımız, tartışma üsluplarımız, öfkelerimiz henüz bu aletlerin incelmişliğine ve gelişmişliğine uymuyor.<br/>
Ama bir geçiş dönemindeyiz.<br/>
O aletleri hayatımıza almayı başardık, onlara uygun zihinsel bir yapıyı geliştirmeyi de becereceğiz.<br/>
Peki, bu durdurulamaz gelişmenin siyasetteki yansıması ne?<br/>
Öyle bir yansıma yok.<br/>
Siyaset, askeri, yargısı, politikacısıyla, o aletlerin olmadığı bir çağı ve o çağın üslubunu yaşıyor hâlâ.<br/>
Ne konuşan fenerlerin, ne internet kafelerin, ne cep telefonlarının, ne mezralara bile giren televizyonların, ne MP3’lerin, ne bilgisayarların farkındalar.<br/>
İnsan aleti yapar, sonra o alet insanı değiştirir.<br/>
Biz de değişeceğiz.<br/>
Değişiyoruz da.<br/>
Konuşan bir trafik lambası koymayı akıl ediyoruz.<br/>
Bu “konuşan lambanın” temsil ettiği uygarlığın, zarafetin, düşünceliliğin siyasette bir karşılığı yok.<br/>
Hayattan kopuk bir siyaset olabilir mi?<br/>
Olamaz.<br/>
Türkiye, kısa zamanda bugün bulunduğu noktadan başka bir noktaya, daha ileriye taşınacak.<br/>
Bazıları bu değişimi muhtıralarla, iddianamelerle önleyebileceğini sanıyor.<br/>
Sonuçsuz bir çaba bu.<br/>
Bu gidişin önü kesilemez.<br/>
Bugün sahip olduğumuz politik partilerin hiçbiri, bu aletlerin bulunduğu bir dünyayı fark eden bir yapıya sahip değil.<br/>
Bu da, ya bu partilerin topluca yok olacaklarını ya da değişeceklerini gösteriyor.<br/>
On yıla kalmaz bu ülkede siyaset değişir.<br/>
Muhtıralar, çeteler, hukuksuzluklar biter.<br/>
Önemli olan bu zamanı kısaltmak ve gereksiz acılar çekmemek.<br/>
Kullandığımız aletleri hak eden bir akla...<br/>
Ve bu aklı temsil eden partilere kavuştuğumuzda bu da olacak.<br/>
Türkiye’nin nereye gittiğini anlamak istiyorsanız...<br/>
Ankara’ya bakmayın.<br/>
Kasabalardaki internet kafelere, mezralardaki televizyonlara, konuşan fenerlere, insanların ceplerindeki telefonlara bakın.<br/>
Size gerçeği o aletler gösterecek.<br/>
<br/>
14.05.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
