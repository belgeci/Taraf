# Gazetecilik dersleri...

*Ahmet Altan 26.06.2008*

<div class="taraf_structure_2col_1zq">
<div class="margen_n">



 <p>Aslında içimdeki mahalle çocuğunu serbest bıraksam bu bizim oğlanlarla çok dalga geçeceğim ama...<br/>
Yaşımı başımı aldım, artık efendi olmalıyım diye düşünüyorum.<br/>
Babıâli’de suyun başını tutanlar haber “yapmamaya” öyle alışmışlar ki ciddi bir haber gördüklerinde garip bir biçimde şaşırıyorlar.<br/>
Bir gazeteci, devletin herhangi bir kurumuyla ilgili bir yolsuzluk haberi gördüğünde ne yapar?<br/>
Önce, “bu haber doğru mu” diye merak eder.<br/>
Eğer ortada haberin belgeleri varsa, “ben bu haberi nasıl bir adım öteye götürebilirim” diye sorar kendisine.<br/>
Peki, bizimkiler ne yapıyor?<br/>
Onlar, “bu haber Taraf’ın eline nasıl geçti?” diye soruyorlar.<br/>
Beğenmediği bir yasayı protesto ettiği için hapse giren Waldo Emerson’un, “niye hapistesin” diye soran arkadaşına, “sen niye değilsin” diye sorması gibi...<br/>
Bizim de o gazetelere sormamız gerekiyor.<br/>
“Niye bu haberler sizin elinize geçmiyor?”<br/>
Bizim gazete, Türkiye’nin en yeni gazetesi.<br/>
Diğer gazetelerin imkânları ve bağlantıları bizden çok daha fazla.<br/>
Niye onlara gelmiyor bu haberler?<br/>
Çünkü onlar bu haberleri basmıyorlar.<br/>
Biz, haber değeri olan, belgelerini bulduğumuz, doğruluğuna emin olduğumuz her haberi basarız.<br/>
Kimin hakkında olduğu hiç umurumuzda değil.<br/>
Doğru olması yeter bize.<br/>
Zaten de basıyoruz.<br/>
Her haberin yanına belgelerini de koyuyoruz.<br/>
Bize, “bu haberler size nasıl geliyor” diye soranlar dönüp kendi gazetelerinin arşivlerini bir karıştırsınlar.<br/>
Ergenekon çetesiyle ilgili haberleri nasıl vermişler...<br/>
Dağlıca’da hayatları yok edilmek istenen çocuklarla ilgili haberleri nasıl vermişler... <br/>
Tuzla tersanelerinde işçilerin ölümüne göz yuman başbakanla ilgili haberleri nasıl vermişler.<br/>
O zaman anlayacaklar bu haberlerin niye bize geldiğini.<br/>
Hani kendimizi tutmasak, gazetenin üstüne, kamyon şoförleri gibi, “haset etme ne olur, dürüst ol senin de olur” diye yazacağız.<br/>
Üstelik gazete yöneten, tirajlarını artırmak isteyen gazete yöneticilerine küçük bir sır vereyim.<br/>
Dürüst bir gazeteciliğin karşılığı var bu ülkede.<br/>
Bu dürüstlüğü fark eder etmez okuyucular kitleler halinde geliyor.<br/>
“Haber gibi haberleri” yayınlayan gazeteler istiyorlar çünkü.<br/>
Ama siz, Türkiye’nin en önemli kavşaklarından birinde çok kritik bir buluşmanın haberini verdiğinizde, diğer gazeteler bu haberin özüyle ilgilenmek yerine, bu haberin yayınlanmasına karşı çıkarlarsa...<br/>
Bu haberi etkisizleştirmeye uğraşırlarsa...<br/>
Bu haberi kendi okuyucularından saklamaya çabalarlarsa...<br/>
“Niye bu haber yayınlanıyor” diye sorarlarsa...<br/>
“Bu haberler niye size geliyor” diye de çok sorarlar.<br/>
Bize geliyor, çünkü biz yayınlıyoruz çocuklar.<br/>
Siz de yayınlayın size de gelsin...<br/>
Bakın benim bu Taraf gazetesinde çok sözüm geçiyor, varsa aranızda “ben böyle haberleri manşetten veririm arkadaş” diyen delikanlılar, ben bu gazetedeki haberleri onlara gönderirim.<br/>
O zaman böyle “haber düşmanı” gazeteciler gibi gözükmezsiniz.<br/>
Hele, haberleri karartmaya çalışan “psikolojik savaş” elemanı gibi hiç gözükmezsiniz.<br/>
Ayrıca öyle zor bir şey değil bu.<br/>
Ben size anlatayım.<br/>
Böyle belgeli iyi bir haber gelince...<br/>
O haberi alıyorsunuz...<br/>
Sayfayı açıyorsunuz...<br/>
Tepesine yerleştiriyorsunuz.<br/>
Bu kadar kolay.<br/>
Biraz dürüstlük, biraz cesaret yetiyor.<br/>
O zaman haberler size geliyor, herkes sizden söz ediyor, tirajınız roket gibi fırlıyor.<br/>
Niye istemiyorsunuz bunu?<br/>
Siz gazeteci değil misiniz?<br/>
Hayatınızı sürekli olarak bize, “bu haberler size nasıl geliyor” diye sorarak mı geçireceksiniz.<br/>
Böyle yapmayın.<br/>
Ben iyi kalpli bir ihtiyar olmasaydım sizinle çok dalga geçerdim.<br/>
Ama rikkat dolu bir yüreğe sahibim.<br/>
Sizin bu durumlara düşmenizi istemiyorum işte çocuklar.<br/>
“Haberler saklanmalı” anlayışından vazgeçin, “haberler yayınlanmalı” anlayışını benimseyin...<br/>
Sanıyorum, bu “haberler yayınlansın” anlayışı gazeteciliğe daha uygun.<br/>
Size uygun gelmiyorsa...<br/>
Bu, belki de sizin gazeteci olmamanızdandır.<br/>
O zaman da günlerinizi “bu haberler size nasıl geliyor” diye sorarak geçireceksiniz.<br/>
Ve, ben sizin için çok üzüleceğim.<br/>
Üzmeyin beni çocuklar. <br/>
<br/>
26.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
