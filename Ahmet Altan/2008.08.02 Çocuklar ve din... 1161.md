# Çocuklar ve din...

*Ahmet Altan 02.08.2008*

<div class="taraf_structure_2col_1zq">
<div class="margen_n">



 <p></p><p>Dindar olmak isterdim.</p><br/>
<p>Dini bilmek isterdim.</p><br/>
<p>İsterdim ki bana inanmayacak, benden kuşku duyacak insanlara, onların inanacağı ayetlerle, hadislerle seslenebileyim.</p><br/>
<p>Eminim ki kutsal kitapların, kutsal sözlerin bir yerinde “din adına gösterişi” lanetleyen bir cümle vardır.</p><br/>
<p>O cümleyi bilebilmek isterdim.</p><br/>
<p>Ve, onlara o cümleyi söyleyebilmek isterdim.</p><br/>
<p>Bir dağın yamacındaki bir binaya küçük kızları doldurup onlara Kuran öğretmeye kalkmanın bir amacı vardır.</p><br/>
<p>Nedir o amaç?</p><br/>
<p>O çocukları hayatın kötülüklerinden korumak mı?</p><br/>
<p>Allah’ın büyüklüğünü onlara anlatmak mı?</p><br/>
<p>Onlara cennete giden yolu göstermek mi?</p><br/>
<p>Peki, o çocukları ölümden korumayı hiç düşünmeyen biri, onları hayatın kötülüklerinden koruyabilir mi?</p><br/>
<p>Hayatın kötülüklerinden biri, çocukların hayatını hiçe saymak değil mi?</p><br/>
<p>Dindar olmak isterdim.</p><br/>
<p>Dini bilmek isterdim.</p><br/>
<p>Asıl ibadetin, çocukları iyi ve güvenli yaşatmak olduğunu söyleme hakkına sahip olmak isterdim.</p><br/>
<p>Yaptığın binaya aldırmadan Kuran dersi vermenin bir “şekil”, bir “gösteriş”, bir “günah” olduğunu söyleyebilecek bir bilgim, dağarcığımda söylediğime şahit gösterebileceğim “kutsal” bir cümle bulunsun isterdim.</p><br/>
<p>Öyle bir bilgim yok.</p><br/>
<p>Öyle bir cümle bilmiyorum.</p><br/>
<p>Ne kadar çaresizim.</p><br/>
<p>Bir günahkâra niçin inansınlar?</p><br/>
<p>Bir günahkârın, günah bulduğuna onlar niçin “günah” desinler?</p><br/>
<p>Ama içimden, ta derinimden o kadar eminim ki o çocukları o binaya sokmanın günah olduğuna.</p><br/>
<p>Hiçbir ibadetin bu günahı silemeyeceğine o kadar eminim ki...</p><br/>
<p>Ve, ben bunu anlatamadığım için o kadar çaresizim ki.</p><br/>
<p>Ben dinden hiç korkmadım.</p><br/>
<p>Ben dindarlardan hiç korkmadım.</p><br/>
<p>Ama dini sadece bir şekil, bir gösteriş sananlar hep ürküttü beni.</p><br/>
<p>“Din öyle bir şey değil,” diye bağırmak istedim.</p><br/>
<p>Din öyle bir şey değil.</p><br/>
<p>Din gösteriş değil.</p><br/>
<p>Biliyorum, bunu söylemeye benim hakkım yok.</p><br/>
<p>Ben bunu söyleyemem.</p><br/>
<p>Ama dindar olmasam da ta içimden, ta derinimden biliyorum, “kul kula emanettir” ve biliyorum, “ibadet, sana emanet edileni korumakla başlar.”</p><br/>
<p>O çocukları korumayan herkes, o binanın sağlam olmasını sağlamayan herkes, “dinin gösterişçiliği” tarafından mahkûm edilmekten korktuğu için o binayı kapatmayan herkes günahkârdır bence.</p><br/>
<p>Ben dindar olmak isterdim.</p><br/>
<p>Dini bilmek isterdim.</p><br/>
<p>“Din adına yapılan her gösteriş, sevabı şekilde her arayan her davranış, insanı günaha götürür,” diyebilmek isterdim.</p><br/>
<p>Bunu diyebilmek isterdim gerçekten, buna bütün kalbimle inanıyorum çünkü.</p><br/>
<p>O çocukları öldürdüler.</p><br/>
<p>Kazanacakları sevabı, çocukların hayatından daha fazla düşündükleri için öldürdüler.</p><br/>
<p>Ve, o kadar çoklar ki...</p><br/>
<p>Kimse o çocukları korumaya gitmedi.</p><br/>
<p>Kimse o binayı kapatmadı.</p><br/>
<p>Bunu yapmaya kalkana “dinsiz” diyeceklerdi çünkü.</p><br/>
<p>“Asıl dindar, o binayı kapatacak cesarete ve dürüstlüğe sahip olandır” diyebilmek isterdim.</p><br/>
<p>Ama diyemem ki...</p><br/>
<p>Kim bana inanır?</p><br/>
<p>Hangi dindar inanır bana?</p><br/>
<p>Kutsal bir cümle bilmiyorum ki...</p><br/>
<p>Tanrıya inanmasam da tanrıyla ilgili bir sezgim var ama benim.</p><br/>
<p>Onun “benim yarattıklarımı koruyun, birbirinizi koruyun” diyeceğine eminim.</p><br/>
<p>Böyle bir dua bilseydim, ben o duayı ederdim.</p><br/>
<p>“Diğer kullarımı sevmeden, beni sevemezsiniz” diyeceğine eminim.</p><br/>
<p>Bundan eminim.</p><br/>
<p>Eğer varsa, O, benim bundan emin olduğumu biliyor.</p><br/>
<p>Benim hiçbir dindara din anlatmaya hakkım yok.</p><br/>
<p>Cahilim ve inançsızım.</p><br/>
<p>Ama inansaydım ve bilseydim, “en büyük ibadetin insanları, çocukları korumak” olduğunu söyleyen bir cümle bulurdum.</p><br/>
<p>Ve inansaydım ve bunu söylemeye hakkım olsaydı, ben hayatım boyunca bu cümleyi tekrarlar, bir tek çocuk ölmesin diye dinimden vazgeçmeye, onu kızdırmaya, en ağır cezalarla cezalandırılmaya razı olurdum.</p><br/>
<p>Ve, bunun en büyük ibadet olduğuna ve bunun O’na duyulan en büyük sevgi olduğuna iman ederdim.</p><br/>
<p>Ve, hiç kimse inanmasa da O buna inanırdı.<font size="1"></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1423.htm), [web.archive.org (arşiv bağlantısı)](http://web.archive.org/web/20090905084306/http://www.taraf.com.tr:80/makale/1423.htm)
