# Madalya

*Ahmet Altan 08.12.2012*

<div class="yazi"><p>Bir başarıyı ödüllendirmek için madalya verilir.</p>
<p>Yanlış bilmiyorum, değil mi?</p>
<p>Peki, Hava Kuvvetleri Komutanı’na hangi başarısından dolayı madalya verildi?</p>
<p>Aranızda bu başarıdan haberdar olan var mı?</p>
<p>Uludere’yi bombalayan uçakların bağlı olduğu komutan bu general.</p>
<p>Suriye’de düşürülen uçağı oraya gönderen emir komuta zincirinin başındaki görevli.</p>
<p>Peki, biri bana söylesin, Uludere katliamından dolayı ceza alan kimse yokken, bu katliamdan sorumlu olan insanın madalya almasını nasıl açıklayacağız?</p>
<p>Uludere bir başarı mıydı?</p>
<p>Suriye’de uçağımızın düşürülmesi bir başarı mı?</p>
<p>Bir başka ülkede bu facialardan sonra bu generalin istifa etmesi gerekmez miydi?</p>
<p>Peki, bu generale kim, neden madalya verdi?</p>
<p>Son zamanlarda çok garip bir gelişme oluyor.</p>
<p>İnsanlara acı çektirenler ödüllendiriliyor.</p>
<p>İşkenceci polis, müdür yapılıyor.</p>
<p>Hrant Dink’in ölümüne giden yolu açan kararı imzalayan yargıç ombudsman seçiliyor.</p>
<p>Uludere’yi bombalatana madalya veriliyor.</p>
<p>Uludere’nin bombalanmasının hemen ardından Genelkurmay Başkanı’na teşekkür ediliyor.</p>
<p>Bu ülkeyi yönetenlerin <b>“başarı”</b> ölçüsü ne?</p>
<p>İnsanlara acı çektirmek mi?</p>
<p>Kim ne kadar acı çektirirse, o insan o kadar yükselir mi?</p>
<p>Geçenlerde okumuştum, Dink cinayetine herhangi bir şekilde bulaşan bütün devlet görevlileri terfi etmiş.</p>
<p>Yakında herhalde madalya da alırlar.</p>
<p>Kural artık şu galiba:<br/><br/><b>“Öldür, yüksel.”</b></p>
<p>İnsanlara acı çektiren her <b>“devlet görevlisi”</b> baş tacı ediliyor.</p>
<p>Bu iktidar, halka hangi sözü vererek göreve geldi?</p>
<p>Dedi ki <b>“bu ülkede devlet halkına çok acı çektirdi, ben halkı devlete karşı güçlendireceğim, devletin halka acı çektirmesini önleyeceğim”</b>.</p>
<p>İnanılmaz bir kavga başladı.</p>
<p>Ve savaşın bir ânında, iktidar <b>“karşı güçlere”</b> katıldı.</p>
<p>Şimdi, iktidar <b>“devleti ele geçirdiğini”</b> sanıyor ama devlet onu ele geçirdi.</p>
<p>Parmağında oynatıyor.</p>
<p>Devlet, bu oyunları ta <b>“ecdattan”</b> bilir.</p>
<p>Osmanlı’nın oyunu çoktur.</p>
<p>Her zaman halkın bir kısmını, halkın diğer kısmına karşı kullanır.</p>
<p>Şimdi de iktidarı halka karşı kullanıyor.</p>
<p>Halka acı çektiren kimse <b>“ödülsüz”</b> kalmıyor.<br/><br/><b>“İnsanlara acı çektirmeyin”</b> diyen kimse de <b>“cezasız”</b> kalmıyor.</p>
<p>Yazanlara, çizenlere, fikrini söyleyenlere mahkeme, dava, ceza.</p>
<p>İnsanları <b>“Filistin askılarına”</b> alanlara, elektrik verenlere, cinayetin yolunu açanlara, halkı bombalayanlara ödül.</p>
<p>Bundan sonra madalya almak isteyenlerin ne yapacağı belli?</p>
<p>Göndereceksin uçakları insanları parçalatacaksın.</p>
<p>Devlette ombudsmanlık gibi iyi bir göreve mi gelmek istiyorsun, yeryüzünün hiçbir yerinde suç olmayacak bir yazıyı <b>“Türklüğe hakaretten mahkûm”</b> edip bir Ermeni yazarı hedefin önüne dikeceksin.</p>
<p>Askerî vesayet döneminde de bu böyle değil  miydi zaten?</p>
<p>Bu iktidar <b>“ben bunu değiştiririm”</b> dememiş miydi?</p>
<p>Ne oldu peki?</p>
<p>Devlet aldı bunları değiştirdi.</p>
<p>İktidarın ılık sularında eritti.</p>
<p>Hiçbir dirençleri kalmadı devlet karşısında.</p>
<p>Babam, Nazilerden kaçıp Türkiye’ye gelen ünlü bir hukuk profesörünün bu ülkeyle ilgili saptamasını anlatmıştı.<br/><br/><b>“Doğal ayıklama sizde tersinden işliyor”</b> demiş adam, <b>“kötüler yükseliyor, iyiler aşağıya gidiyor”</b>.</p>
<p>Altmış yıl önce yapılan tesbit hâlâ geçerli.<br/><br/><b>“Nereden nereye geldik”</b> de diyemiyoruz.</p>
<p>Bir yerden bir yere geldiğimiz yok.</p>
<p>Hep aynı yerdeyiz.</p>
<p>Kayalıkların üstündeki kayık gibi Türkiye, sallanıp duruyor ama bir yere gitmiyor, hep aynı yerde duruyor.</p>
<p>Devlet görevlisi ol, halka işkence yap, öldür, hedef göster, yüksel.</p>
<p>Devlet görevlisi olana herşey serbest.</p>
<p>O ünlü sözü değiştireceğiz herhalde.<br/><br/><b>“Türk, öldür, vur, yüksel.”</b></p>
<p>Bu, bizim dururumuza daha iyi uyuyor.</p>
<p>Ne devletmiş ama başına kimi getirirsen getir, bir zaman sonra kendisine benzetiyor, içine alıp yutuyor, sonra da kemiklerini tükürüyor.</p>
<p>Uludere’ye madalya.</p>
<p>Bravo.</p>
<p>Şu demokrasi isteyen herkesin aleyhinde yazan <b>“babasının evlatları”</b> bu konuda bir şey yazabilecekler mi acaba?</p>
<p>Yazamayacaklar, değil mi?</p>
<p>Onlar da çoktan devletin yazarı oldular.</p>
<p>Onlar <b>“babaların evladı”</b>, babaları da devletin evladı.</p>
<p>Hep birlikte halkın canına okuyorlar.</p>
<p>Sadece bugünkü devletlilere değil, geçmişteki devletlilere bile sahip çıkıyorlar, <b>“ecdatları”</b> hakkında konuşmak, yazmak, dizi yapmak yasak.</p>
<p>Onlar da halkı öldürmüş, bunlar da öldürüyor. </p>
<p>O zaman öldüren sadrazama tuğ takılıyordu, bugün öldürene madalya veriliyor.</p>
<p>Bu ölçüden bakıldığında, bence asıl madalyayı bu iktidar hak ediyor.</p>
<p>Alın madalyanızı... Boynunuza asın.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-madalya.htm), [web.archive.org (arşiv bağlantısı)](http://web.archive.org/web/20131107151906/http://www.taraf.com.tr/ahmet-altan/makale-madalya.htm)
