# Trafik gibi

*Ahmet Altan 15.11.2008*

<div class="yazi">Bizim burada, Moda’nın girişinde küçük bir meydan var. <br/>Meydana üç sokak açılıyor. <br/>Üç sokaktan ikisinin çıkışına trafik lambaları konmuş, bir tanesinde lamba yok. <br/>Her akşam o küçük meydan bir cehenneme dönüyor. <br/>Arabalar o meydanda düğüm oluyor. <br/>Trafik duruyor. <br/>Herkes birbirine bağırıyor, arada bir kavgalar çıkıyor, insanlar birbirinden nefret ediyor. <br/>O meydanı geçebilirseniz eğer sonrasında trafik açık. <br/>Her gün tekrarlanan bu sorunun çözümü o kadar açık ki böylesine basit bir şeyi söylemeğe insan utanıyor. <br/>Ya üçüncü sokağın başına da bir lamba yerleştirecekler ya da oraya aklı başında bir polis koyacaklar. <br/>Bunu yapmadıkları için insanlar bitmez tükenmez bir çile yaşıyorlar orada. <br/>Bazen oradan geçmek zorunda kalıyorum. <br/>Ve, bu ülkede en üstten en aşağıya kadar tuhaf bir “yönetememe” hastalığı olduğunu düşünüyorum. <br/>Türkiye gibi önü açık, potansiyeli ve enerjisi yüksek bir ülkenin sıkıştığı şu “küçük” alandan çıkması sağlansa, ondan sonrası bu ülke rahat rahat ilerleyecek. <br/>Oradan çıkamıyoruz işte. <br/>Küçücük bir alanda didişip duruyoruz. <br/>Herkes şikâyetçi ama kimse çözüm istemiyor. <br/>Ya da şöyle bir çözüm istiyor herkes: <br/>“Benim geldiğim yolun önünü açsınlar, biz geçelim, diğerleri beklesin, onlardan bize ne, onlar başka sokaklardan gelen arabalar.” <br/>Sizce o meydandaki trafik sorunu bu mantıkla çözülebilir mi? <br/>Yalnızca bir sokaktan gelenlere öncelik tanınabilir mi? <br/>Diyelim ki öyle yapıldı, diğer sokaklarda biriken arabalar ne kadar beklerler geçebilmek için? <br/>Sonunda iş şiddete, kaba kuvvete dönmez mi? <br/>Döner. <br/>Zaten de dönüyor. <br/>Bugün yaşadıklarımızın ne olduğunu sanıyorsunuz? <br/>Herkesin kendi bulunduğu sokağın önceliğini savunması ve meydana düzen verecek bir yönetimin olmaması. <br/>Ne olur herkes sırayla ve hakkaniyetle oradan geçse? <br/>Başka sokaklardan gelenlerin geçmesini biraz beklersin ama sen de rahatça oradan geçersin. <br/>Bunu anlamak gerçekten bu kadar zor mu? <br/>Ne olur bu ülkede herkes, Türkler, Kürtler, Sünniler, Aleviler, dinsizler, solcular, demokratlar, milliyetçiler, ulusalcılar, Kemalistler, eşit haklara sahip olsalar? <br/>Hepsi düşüncesini rahatça açıklasa... <br/>Kürtler anadillerinde eğitim yapsa... <br/>Sünni genç kızlar istiyorlarsa başörtüsü taksa... <br/>Aleviler cemevlerine gidip, çocuklarına kendi inançlarını öğretse... <br/>İsteyen kadınlar başı açık gezse... <br/>İsteyen mini etek giyse... <br/>Ne olur? <br/>Herkes o “meydandan” rahatça geçer, herkes sıkıntısız yaşar. <br/>Ama bana bazen öyle geliyor ki, bu ülkede insanlar, kendi özgürlüklerinden çok “diğerlerinin” özgürlüğünü engellemekle meşgul. <br/>Dindarlar, kendileri kadar dindar olmayanların içki içmesini engellemeye çalışıyor. <br/>Kemalistler, dindar kızların başörtüsünü çekiştirmekle meşgul... <br/>Dün bana mektup yazan ve kendini “komünist” zanneden bir Alevinin düşündüğü gibi düşünen Aleviler, “başörtüsü rüşvetini vermektense kendi buruk kanlarını içmeye” razı... <br/>Ve, meydan karmakarışık. <br/>Bu ülkede mutlu olan kim var? <br/>Söyleyin bana, bu ülkede kim mutlu... <br/>Kimse. <br/>Herkes hakkını istiyor. <br/>“Benim hakkımı da verin, başkalarının hakkını da” diyen var mı? <br/>Var ama çok az. <br/>“Benim hakkımı verin” diye cümleye başlayan “diğerlerinin hakkını vermeyin” diye devam ediyor genellikle. <br/>Hepimiz aynı küçük meydancığa sıkıştık. <br/>O meydanı geçemiyoruz. <br/>“Başka sokaklardan gelenler geçmesin, sadece biz geçelim” diyerek de geçemeyeceğiz. <br/>Hep birlikte desek ki, “kardeşim her sokağın başına bir trafik lambası koyun, herkes sırayla geçsin,” sorun çözülecek. <br/>Ama diyemiyoruz işte... <br/>Bulunduğumuz bu noktadaki karmaşayı aşabilsek yol açık... <br/>Bir kavşakta takılıp kaldık. <br/>Çektiğimiz sıkıntı canımıza tak diyene kadar da burada tepineceğiz anlaşılan. <br/>Ne diyeyim, burada birbirinize öfkelene öfkelene bekleyin... <br/>Beklemekten bunaldığınızda yolu açarsınız, yolu açmak sizin elinizde çünkü.</div>
