# Ah İlhan Bey... 

*Ahmet Altan 22.06.2010*

<div class="yazi">
<p>İlhan Bey’i en son karanlık bir salonda görmüştüm.</p>
<p>Tek başına arkalarda bir koltukta oturuyordu.</p>
<p>On yıl kadar oluyor herhalde.</p>
<p>Yunus Nadi Roman Ödülü’nün töreniydi.</p>
<p>Biz, o zamanlar artık karşı kamplardaydık, karşılıklı sert yazılar yazılıyordu.</p>
<p>Bazen çok haşin yazdığı da olurdu İlhan Bey’in.</p>
<p>Gidip babama şikâyet ederdik, “İlhan Bey çok sert yazıyor baba.”</p>
<p>Babam, İlhan Bey’le ilgili kötü bir söz söylenmesini istemez, bizim ağzımızdan öyle bir söz kaçar endişesiyle gülümseyerek hemen konuyu kapatırdı.</p>
<p>“Olsun, siz sert bir şey yazmayın bence.”</p>
<p>Öyle bir şey yazsak babamın üzüleceğini bilirdik.</p>
<p>Türkiye’nin bu çalkantılı döneminde dostlukların, akrabalıkların  çatırdamaya başladığı zamanlardı.</p>
<p>Ama bizim evde İlhan Bey’in aleyhine konuşulmaması için gizli bir kural var gibiydi, bazen söylenmek istesek bile babamın yanında asla böyle bir şey yapmazdık.</p>
<p>Çocukluğumuz İlhan Bey’le doluydu.</p>
<p>Babamla ikisi, genç ve parlak yazarlardı, o sıralarda otuzlu yaşlarında olmalıydılar.</p>
<p>Her sabah konuşurlardı.</p>
<p>Her meşrepten “solcu aydınlar” sık sık birbirlerinin evlerinde toplanırlar, konuşurlar, tartışırlar, şakalaşırlar, kavga ederler, barışırlardı  o günlerde.</p>
<p>Görüş ayrılıkları vardı ama henüz keskinleşmemişti.</p>
<p>Mehmet Barlas, Uğur Mumcu, Ali Sirmen, İsmail Cem çiçeği burnunda, esprili, zeki yazarlardı.</p>
<p>Onları  severdim.</p>
<p>Onları  hâlâ severim.</p>
<p>Anlattıkları  hikâyelerin çoğunu bugün bile hatırlarım.</p>
<p>Ben o sıralarda liseye gidiyordum.</p>
<p>Bir gün babam, “İlhan seni bekliyor, bugün okuldan çıkınca ona git,” demişti.</p>
<p>Anlamamıştım niye gideceğimi.</p>
<p>Giderken kravatımı takmıştım.</p>
<p>Handan Hanım bana kekle çay vermişti.</p>
<p>İlhan Bey, o usul sesiyle sakin bir biçimde konuşmuştu.</p>
<p>Yeni yetme bir oğlana nasihat vermeyi henüz öğrenmediği bir yaştı,  herhalde babam ona, “şu bizim oğlanla bir de sen konuşsana” demişti.</p>
<p>Tembel ve asi oğlanı “amcasının” nasihatleri belki yola getirirdi.</p>
<p>On dört, on beş yaşlarındaydım herhalde.</p>
<p>Valideçeşme’deki evin huzurlu havası aklımda kalmış.</p>
<p>Yakasız gömlekler giyerdi İlhan Bey.</p>
<p>En kavgalı  gecelerde bile bağırdığını hiç görmedim.</p>
<p>Sert yazar, yumuşak konuşurdu.</p>
<p>12 Mart’ta önce İlhan Bey’i almışlardı.</p>
<p>Handan Hanım, sabahın erken saatlerinde telefon etmişti, “İlhan’ı aldılar, birazdan Çetin’i almaya gelecekler.”</p>
<p>Gelmişlerdi de.</p>
<p>Maltepe’deki askerî hapishaneye gittik uzun zaman.</p>
<p>Canan Barlas, annemle bizi Küçükçekmece’deki gazeteci sitesindeki evimizden alır Maltepe’ye götürür, tekrar geri getirirdi, bir tek gün bile yakınmazdı.</p>
<p>Büyük bir aile gibiydik o zamanlar.</p>
<p>Sonra aile parçalandı.</p>
<p>Devlet, Kürt meselesi, serbest piyasa, dünyaya açılma konularında görüş ayrılıkları  “aileyi” dağıttı.</p>
<p>O kahkahalı  geceler olmadı bir daha.</p>
<p>Sabah telefonları, tartışmalar, şakalaşmalar, takılmalar kaybolup gitti.</p>
<p>Bazen birbirimize çok öfkelendiğimiz oldu ama o öfke bile ta çocukluğumuzdan içimize yerleşen sevgiyi tümden söküp atmadı, atamadı.</p>
<p>Yan yana kavga etmiş, dövüşmüş, birlikte hapis yatmış, birbirini desteklemiş, yardımlaşmış “amcalarla, ağabeylere” kızdığımda bile düşman olamadım.</p>
<p>İlhan Bey dün öldü.</p>
<p>Babamı  arayamadım, cesaretim yetmedi.</p>
<p>İlhan Bey’i karanlık bir salonda görmüştüm en son.</p>
<p>Onun yönettiği gazete, roman ödülünü bana vermişti ve o karanlık salonun arka sıralarında oturup beni izlemişti.</p>
<p>Kravatımı  takıp Valideçeşme’deki eve gittiğim günü hatırlamıştı belki.</p>
<p>Ben sıraların yanından yürürken onu görmüştüm, ön sıralarda oturmamasına şaşırmıştım.</p>
<p>“Neden karanlıkta oturuyorsunuz” demiştim yanından geçerken, gülümsemişti.</p>
<p>Son yazısını  okudum biraz önce, ölümle dalga geçiyordu.</p>
<p>Bazen kapımı  kapatıp odamda yalnız başıma oturuyorum.</p>
<p>Kapımı  kapatıp yalnız başıma oturdum gene.</p>
<p>Sakin bir yüz, usul bir ses ve bir çocuğun sevgisi var içimde.</p>
<p>Başka her şey bitti.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-ah-ilhan-bey.htm), [web.archive.org (arşiv bağlantısı)](http://web.archive.org/web/20100626000111/http://www.taraf.com.tr:80/ahmet-altan/makale-ah-ilhan-bey.htm)
