# Yıldönümü

*Ahmet Altan 03.11.2010*

<div class="yazi"><p>Geçen gün Kerem seyrettiği bir casus filmindeki diyalogu anlatıyordu.</p>
<p>Tecrübeli casus, daha acemi olanı uyarıyordu.<br/><br/><b>“Kamyonlara dikkat et.”</b></p>
<p>Bu repliği duyar duymaz bu ülkede yaşayan herkesin hatırlayacağı ilk olay kaçınılmaz olarak Susurluk kazası elbette.</p>
<p>Yıldönümünü yaşadığımız o kaza, devlet içindeki inanılmaz bir mafya örgütlenmesinin üstündeki örtüyü şöyle bir aralamıştı.</p>
<p>Aynı arabanın içinde bir emniyet müdürü, bir Kürt korucu ağası, bir de aranan eski ülkücü yeni mafya lideri Abdullah Çatlı bulunuyordu.</p>
<p>O kazadan sonra o sıralarda görevde olan Mehmet Ağar’ın söylediklerini hiç unutmadım.</p>
<p>Alaycı bir şekilde, <b>“herhalde Çatlı’yı yakalamıştı”</b> demişti.</p>
<p>Bu kazadan önce Uğur Mumcu, defalarca Çatlı’dan bahsederek, onun yapmakta olduklarını duyurmuştu ama kimse meselenin aslını tam anlayamamıştı.</p>
<p>O kazadan sonra ilişkiler ağı bir ölçüde ortaya çıktı.</p>
<p>Devlet, Kürtlere karşı mafyayı kullanmaya karar vermiş, mafyanın harcamalarının da uyuşturucu, kumar gibi yasadışı işlerden sağlanmasını öngörmüştü.</p>
<p>Sonuçta mafya yavaş yavaş devleti ele geçirmeye başlamıştı.</p>
<p>Ortada dönen para çok büyüktü çünkü.</p>
<p>Devletin bir kanadı mafyayla işbirliği yaparken, devletin elden gitmekte olduğunu gören bir <b>“başka kanat”</b> da bu yeni oluşumu durdurmaya karar vermişti anlaşılan.</p>
<p>Susurluk kazası da tam o sıralarda meydana geldi.</p>
<p>Bir <b>“kamyon”</b> örtüyü kaldırdı.</p>
<p>Devlet, Susurluk çetesini dağıtmayı başardı ama o zaman yaşananların çok fazla ortaya çıkmasını da istemedi, yaşananlar devlet için tam anlamıyla bir rezaletti çünkü.</p>
<p>Devletle işbirliği yapan mafya reislerinin hemen hemen tümü hapsedildi.</p>
<p>Ve, olay unutulmaya bırakıldı, <b>“yukarılardaki”</b> bağlantılarla ilgilenilmedi.</p>
<p>Sandılar ki böyle yaparlarsa devletin <b>“kirlenmişliği”</b> ortaya çıkmaz, olay da kapanır.</p>
<p>Derin devlet denen o tuhaf yapının, tadını aldığı paranın ve iktidarın kulpunu öyle kolayından bırakmayacağını hesaplayamadılar.</p>
<p>Susurluk’un küllerinden Ergenekon doğdu.</p>
<p>Ergenekon’un döllendiği o zehirli rahmin içinde neler yaşandığını görmeden Ergenekon’u bütünüyle kavramak çok da kolay değil aslında.</p>
<p>Bugün, Susurluk çetesini çok iyi tanıyan ve halen hapiste olan Hadi Özcan’ın bizim Fırat’a anlattıklarını okuyacaksınız.</p>
<p>Son dönemin en başarılı muhabirlerinden olan Fırat’a, kendini bir <b>“kabadayı”</b> olarak tarif eden Özcan’ın anlattıklarını okuduğunuzda, bir <b>“aksiyon”</b> filmi seyreder gibi oluyorsunuz.</p>
<p>Özcan, Çatlı’yla, Bucak’la, Yeşil’le olan ilişkilerini ve aralarındaki <b>“petrol geliri”</b> kavgasını anlatıyor.</p>
<p>Hadi Özcan, Kocaeli’nin ve genelinde Marmara Bölgesi’nin en güçlü <b>“kabadayılarından”</b> ama Çatlı’nın ve Bucak’ın nasıl onun elinden parasını almaya çalıştıklarını okuduğunuzda, <b>“devlet mafyası”</b> denen yapılanmanın nasıl büyük bir güce sahip olduğunu görüyorsunuz.</p>
<p>Paraların miktarı inanılmaz boyutlarda.</p>
<p>O paralar için, biraz önce <b>“dostça”</b> sarıldıkları birini rahatça öldürmeye karar verebiliyorlar.</p>
<p>Yeşil, Özcan’a açıkça, <b>“Çatlı seni öldürecek”</b> diyor.</p>
<p>Kavganın nedeni, Kürt işadamlarının elinde olan petrol gelirlerini <b>“devlet mafyasına”</b> devretme hesaplarının sonucunda meydana gelen büyük rant.</p>
<p>Almanya’dan gelen bir <b>“işadamı”</b> Özcan’a, <b>“Çatlı’nın kendisine seksen kilo uyuşturucu getirip bıraktığını, daha sonra bir kısmını aldığını, geri kalanının da işyerlerinde Alman polisi tarafından yakalandığını, abisinin ise öldürüldüğünü”</b> anlatıyor.</p>
<p>Çatlı öldürmek için Özcan’ı ararken, Özcan da Çatlı’yı arıyor.</p>
<p>Özcan’ın Rize’de yakalanmasının hemen ardından da Çatlı <b>“kamyon”</b> kazasında ölüyor.</p>
<p>Anlattıkları, herhalde Özcan’ın bildiklerinin çok küçük bir parçası, bu kadarı bile yaşananlar hakkında bize epey bilgi vermeye yetiyor. </p>
<p>Asıl görevi <b>“suçu önlemek”</b> olan bir devlet, Kürt meselesini demokrasi içinde çözmemek için <b>“suç üreten”</b> bir örgüte dönüşüyor ve bu alışanlığından kolayından vazgeçmek istemiyor.</p>
<p>Aralarında bir zamanlar Kocaeli bölgesinin askerî sorumlusu olan Veli Küçük’ün de bulunduğu Ergenekon örgütü hakkında bir fikre sahip olmak istiyorsanız, Susurluk’ta yaşananlara iyi bakmanız gerekir.</p>
<p>Devletin neler yaptığını anlayamazsanız, o devletin neden değişmesi gerektiğini de anlayamazsınız çünkü.<br/><br/><b>ahmetaltan111@gmail.com </b></p></div>

Kaynak: [taraf.com.tr](m), [web.archive.org (arşiv bağlantısı)](http://web.archive.org/web/20101105105308/http://www0.taraf.com.tr:80/ahmet-altan/makale-yildonumu.htm)
