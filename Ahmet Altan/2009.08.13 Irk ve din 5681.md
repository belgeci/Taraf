# Irk ve din

*Ahmet Altan 13.08.2009*

<div class="taraf_structure_2col_1zq">
<div class="margen_n">



 <p>Kendine yapılmasını istemediğin bir şeyi başkasına yapmanın ve onun bunu kabul etmesini sağlamanın iki yolu vardır. <br/><br/>Ya kandırırsın, ya sindirirsin. <br/><br/>Benim bildiğim üçüncü bir yolu yok bunun. <br/><br/>Türkler, kendilerine yapılmasını istemediklerini Kürtlere yapmak istiyorlar. <br/><br/>Kandırmayı denedik. <br/><br/>Kanmadılar. <br/><br/>Zorla, silahla, baskıyla sindirmek istedik. <br/><br/>Sinmediler. <br/><br/>Yirmi dokuz defa ayaklandılar. <br/><br/>Son ayaklanmaları da yirmi beş yıldır sürüyor. <br/><br/>Çok insan öldü. <br/><br/>Aslında sorun öyle söylendiği gibi karmaşık değil. <br/><br/>Kürtler, bu ülkede Türklere nasıl davranılıyorsa kendilerine de öyle davranılmasını istiyorlar. <br/><br/>Bu kadar basit. <br/><br/>Benim görebildiğim kadarıyla sorun bizde, Türklerde. <br/><br/>Biz, bu ülkede sahip olduğumuz hakları, “kardeşiz” diye kandırmaya uğraştığımız Kürtlerle paylaşmak istemiyoruz. <br/><br/>Asıl araştırılması gereken davranış bizim davranışımız, neden “kardeşlerimiz” dediğimiz insanlarla eşit haklara sahip olmayı reddediyoruz? <br/><br/>Ne olur eşit olsak? <br/><br/>Onlara zorla “siz Türksünüz” demesek, anadillerini okullarda okumalarını desteklesek ne eksilecek? <br/><br/>Meseleye din açısından bakarsak belki Kürtleri daha iyi anlarız. <br/><br/>Bu ülkede Hıristiyanlar, Müslümanlardan daha kalabalık olsalardı ve anayasaya “bu ülkenin vatandaşlarına Hıristiyan denir” diye yazsalardı, Müslümanlar bunu kabul eder miydi? <br/><br/>“Tamam, sen Müslümansın ama senin milli kimliğin Hıristiyanlık” denseydi Müslümanlar ayaklanmaz mıydı? <br/><br/>Zorla “ben Hıristiyanım” der miydi? <br/><br/>“Din başka” demeyin. <br/><br/>İnsanların ırkları, gelenekleri, kültürleri de dinleri, inançları kadar “kutsaldır”. <br/><br/>Irkımızla ve dinimizle doğuyoruz. <br/><br/>Hatta dinini değiştirebilirsin, Müslüman olan Hıristiyana, Hıristiyan olan Müslümana rastlarsın ama ırkını değiştiremezsin. <br/><br/>İnançlı bir insanın açısından bakarsak bu olaya, “ırk”, tanrının kullarına “değiştirme hakkı” tanımadan bahşettiği bir özelliktir. <br/><br/>Irkından vazgeçemezsin. <br/><br/>Irkının bütün özelliklerini doğumundan ölümüne kadar taşırsın. <br/><br/>Böylesine “vazgeçilmez, değiştirilemez” bir özelliğinden dolayı “aşağılanmayı”, başkasından daha aşağıda muamele görmeyi kabul eder misin? <br/><br/>Etmezsin, kimse etmez. <br/><br/>Kürt diye bir ırk var, Türk diye de bir ırk var. <br/><br/>Önce Müslümanlara soralım. <br/><br/>“Tanrının yarattığı bir ırk, niye tanrının yarattığı başka bir ırktan farklı muamele görsün?” <br/><br/>Sonra kendilerine “solcu” diyen ulusalcılara soralım. <br/><br/>“Neden doğa tarafından eşit olarak yaratılmış iki ırktan biri, diğerinin üstünlüğünü kabul etmek zorunda kalsın?” <br/><br/>Sorun, Kürtlerin eşitlik istemesinden kaynaklanmıyor, bu onların hem tanrı katında hem de kul katında en doğal hakları, sorun bizim “eşit olmaya” razı olmamamızdan kaynaklanıyor. <br/><br/>Biz, bizimle aynı ırktan olmayanları kendimizle eşit görmeye yanaşmıyoruz. <br/><br/>“Irkçılık” değil mi bu? <br/><br/>Bu, hem günah hem ayıp. <br/><br/>Biz daha kalabalığız ve bir ordumuz var diye neden insanları ezmeye çalışıyoruz? <br/><br/>“Kürtlerle Türkler eşittir” demekte neden bu kadar zorlandığımızı doğrusu anlamıyorum. <br/><br/>“Türklerin sahip olduğu haklara Kürtler sahip olamaz” demenin mantığı ne? <br/><br/>Türkler Kürtlerden “üstün” değil, sadece daha kalabalık. <br/><br/>Batı Trakya’da Müslümanları, Bulgaristan’da Türkleri “sayıları daha az” diye ezmeye kalktıklarında öfkelenmediniz mi? <br/><br/>Şimdi niye aynı şeyi “kardeşlerinize” yapıyorsunuz? <br/><br/>Neden bunun için binlerce çocuğun ölmesine, binlerce annenin acıyla kıvranmasına göz yumuyorsunuz? <br/><br/>Eşit olmak neden size bu kadar ağır geliyor? <br/><br/>“Ben kendi dilimde eğitim görürüm ama sen göremezsin, ben kendi ırkımla anılırım ama sen kendi ırkınla anılamazsın” ne demek? <br/><br/>İnsanların “birey” olduğu, ait oldukları ırkın, inancın sadece kendilerini ilgilendirdiği, kimsenin kimseye ırkından ya da dininden dolayı üstünlük taslamadığı, kimsenin ırkıyla ya da diniyle övünmediği, insanın “kendi yaptıklarıyla, kendi işiyle” övündüğü bir çağdayız. <br/><br/>Hâlâ ırk kavgası yapıyoruz. <br/><br/>Artık bitsin bu. <br/><br/>Yeter bu saçmalık yüzünden bunca çocuğun öldüğü.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6943.htm), [web.archive.org (arşiv bağlantısı)](http://web.archive.org/web/20090918092341/http://www.taraf.com.tr:80/makale/6943.htm)
