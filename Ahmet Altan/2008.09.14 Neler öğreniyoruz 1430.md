# Neler öğreniyoruz

*Ahmet Altan 14.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Aslında biliyoruz da ilk kez bu kadar açık söylendiğini duyuyoruz.</p><br/>
<p>Medyayla siyasetin kirli ilişkisi iyiden iyiye ortaya çıkıyor.</p><br/>
<p>Doğrusu ya başbakan bunu iyi anlattı.</p><br/>
<p>“İktidarı köşeye sıkıştırıyorsunuz, sonra isteyeceğinizi isteyip onu teslim alıyorsunuz” diyordu.</p><br/>
<p>Köşeye sıkışan iktidarların açıkları olduğunu kendilerinin de açığı bulunmadığını vurguluyordu.</p><br/>
<p>Ve, Aydın Doğan’a “imtiyazlı biri değilsin, herkesle eşitsin, ona göre davran” diye sesleniyordu.</p><br/>
<p>Bunun “bedelini ödemeye hazır olduklarını” da belirtiyordu.</p><br/>
<p>Bu konuşma, bilinen birçok gerçeğin belki de ilk kez resmî bir ağızdan kabulü anlamına geliyor.</p><br/>
<p>Demek ki bu ülkede bugüne kadar “gazete patronları” imtiyazlıymış.</p><br/>
<p>Bu gazete patronlarının “gazetecilik dışında” işleri olduğunu düşündüğümüzde bu “imtiyazın” nasıl kullanılabildiğini de kavrıyoruz.</p><br/>
<p>Bütün o ihaleleri, kredileri artık “imtiyazlı” olmalarının ışığında değerlendirebiliriz.</p><br/>
<p>Tabii şu soruyu da sormalıyız:</p><br/>
<p>“Neden gazete patronları imtiyazlıydı bugüne kadar?”</p><br/>
<p>Arkasından birkaç soru da başbakana soracağız.</p><br/>
<p>Altı yıl içinde gazete patronlarının imtiyazını ortadan kaldırmak, onları diğer vatandaşlarla eşit kılmak için ne tür yasal ve idari tedbirler aldınız?</p><br/>
<p>Almadıysan niye almadınız?</p><br/>
<p>Bundan sonra sadece Aydın Doğan mı “imtiyazsız” olacak yoksa bütün gazete patronları imtiyazlarını kaybedecekler mi?</p><br/>
<p>Peki, yarın bir gün Aydın Doğan’la barışırsanız, Doğan “imtiyazlarını” geri alacak mı?</p><br/>
<p>Gazete patronlarına “imtiyaz verip vermemek” siyasi iktidarların elinde olduğu sürece, bu imtiyazın ne zaman bitip ne zaman başlayacağından biz nasıl haberdar olacağız?</p><br/>
<p>Bu “imtiyaz” meselesini bu ülkede ilelebet bitirmek için ne tür düzenlemeler yapmayı düşünüyorsunuz?</p><br/>
<p>Bu düzenlemeleri yapacak mısınız?</p><br/>
<p>Ne zaman yapacaksınız?</p><br/>
<p>Çünkü bu yasal düzenlemeler yapılmadıkça bu ülkede medya siyaset ilişkisinin kirliliği sona ermez.</p><br/>
<p>Siyasi iktidardan, “onu sıkıştırarak bir şeyler alabileceğini” bilen ve gazetecilik dışında işleri olan gazete patronları iktidarları sıkıştırmayı sürdürürler.</p><br/>
<p>Manşetlerinin tonu iki de bir de değişir.</p><br/>
<p>Aldıklarında över, alamadıklarında söverler.</p><br/>
<p>Böyle gazetelere bu halk nasıl güvenecek peki?</p><br/>
<p>Birisi çıksa da Doğan grubunun gazetelerinin manşetlerini bir incelese...</p><br/>
<p>Acaba “bir şey aldıklarında” başka, alamadıklarında başka manşetlerle mi karşılaşır?</p><br/>
<p>Eğer öyleyse bu gazetecilik midir?</p><br/>
<p>Bu gazetecilik değildir elbette.</p><br/>
<p>Gazeteciliği dünya standardında bir yere oturtmak istiyorsak bu ülkede, iktidarların gazete patronlarına ya da başkalarına “imtiyazlar vermesini” engelleyecek bir sistem kurmamız gerekir.</p><br/>
<p>Zaten bütün mesele de burada düğümleniyor.</p><br/>
<p>Ne siyasiler ne de gazete patronları bu “imtiyaz sisteminin” sona ermesini istiyor.</p><br/>
<p>İki taraf da bundan memnun.</p><br/>
<p>Memnun olmasalar çoktan değişmesi için uğraşırlardı.</p><br/>
<p>Gazete patronları “imtiyazlarından” hoşnut...</p><br/>
<p>Siyasiler de bu “imtiyaz” karşısında sağladıkları destekten.</p><br/>
<p>Çünkü siyasilerin, başbakanın deyişiyle, “köşeye sıkışabilecekleri” açıkları, medya patronlarının da hiç bitmeyen talepleri var.</p><br/>
<p>Birbirine denk geliyor.</p><br/>
<p>Meseleye böyle bakınca insan ister istemez, bu medya patronları bugüne dek aldıkları “ihaleleri” acaba nasıl aldılar diye soruyor.</p><br/>
<p>Başbakan, büyük bir medya grubuna karşı çok açık ve net bir kavga başlattı.</p><br/>
<p>Ama bu kavga “ilkesel” mi yoksa “öfkesel” mi pek anlaşılamıyor.</p><br/>
<p>Aydın Doğan’ın gazetelerinin yaptıklarına mı kızdı?</p><br/>
<p>Yoksa medya patronlarının imtiyazlı olduğu bu düzene mi karşı?</p><br/>
<p>Bence bunu netleştirmesi gerekir.</p><br/>
<p>Sadece öfkeye dayanıyorsa, yarın Aydın Doğan bu kavganın kendisine ciddi bir sıkıntı yüklediğini görüp politikasını değiştirebilir.</p><br/>
<p>Gazetelerinde büyük övgülere rastlarız.</p><br/>
<p>Daha önce görülmemiş bir iş değil.</p><br/>
<p>“İmtiyazlarını” da geri alır.</p><br/>
<p>Aynı kirlilik sürer gider.</p><br/>
<p>Başbakanın bu kavgayı “ilkesel” bir raya oturtması ise bir devrim olur.</p><br/>
<p>Eğer bu kirliliğe “ilkesel” düzeyde karşı çıkar ve bunun tekrarını önleyecek tedbirler getirirse, siyaseti de gazeteciliği de bu çamurdan kurtarır.</p><br/>
<p>Türkiye rahatlar.</p><br/>
<p>Medya da siyaset de dürüstleşir.</p><br/>
<p>İkisini de kirleten bu “imtiyaz” çünkü.</p><br/>
<p>Birbirlerinin günahını, karşılıklı çıkarlar nedeniyle gizleyip duruyorlar.</p><br/>
<p>Bu kavganın Türkiye için bir “milat” olmasını diliyorum.</p><br/>
<p>Bu kavganın su yüzüne çıkarttığı o kirliliği bir daha yaşamayalım.</p><br/>
<p>Patronlar ve siyasetçiler arınsınlar.</p><br/>
<p>Biz de ikisine de güvenebilelim.</p><br/>
<p>Bunu gerçekleştirecek olan da başbakan.</p><br/>
<p>Eğer samimiyse bunu yapmak ona düşer.</p><br/>
<p>Çünkü bunu patronlar yapmaz, onlar “imtiyazlarından” memnunlar.</p><br/>
<p>O “imtiyazlar” için kaç darbe destekledi onlar, kaç andıç yayınladı...</p><br/>
<p>Dileyelim ki izlediğimiz kavga, kirli bir dönemin sonu olsun. </p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
