# Zıvana

*Ahmet Altan 11.12.2012*

<div class="yazi"><p>Geçen gün Hasan Cemal, <b>“işler zıvanadan çıktı”</b> diye yazıyordu.</p>
<p>Çıktı gerçekten.</p>
<p>Siyasetin böylesine madara olduğu bir döneme rastlamak zordur.</p>
<p>Bir yanda dağ gibi sorunlar dururken iktidar partisinin <b>“televizyon dizilerini”</b> kendine birinci mesele yaptığı, çizgi filmleri yasakladığı bir siyaset macerasının kendisi çizgi filme döndü.</p>
<p>Dış politika baştan aşağıya dökülüyor.<br/><br/><b>“Ortadoğu’nun ağası”</b> olacağız derken bakanımızın uçağını uçuramaz duruma düştük, herhalde olabilecek en hakaretamiz jestlerden birini yapan Irak, Enerji Bakanı’nın uçağının kendi hava sahasına girmesine izin vermedi.</p>
<p>İran her gün yeni bir tehdit yayınlıyor.</p>
<p>Dün Temel İskit, Neşe Düzel’le yaptığı muhteşem konuşmada, <b>“Dış politikayı Sünniliğe sıkıştırırsanız başarısız olmak kaçınılmazdır”</b> diyordu.</p>
<p>Ne kadar doğru söylediği zaten yaşadıklarımızdan belli.</p>
<p>Avrupa’dan kopup, Ortadoğu’da <b>“Sünni Osmanlı İmparatorluğu’nun”</b> mirasçısı olup herkese nizam vereceğiz derken esamisi okunmayan bir ülke hâline getirdiler Türkiye’yi.</p>
<p>Ortadoğu’da Türkiye’ye tokadı çakmayan ülke kalmadı neredeyse.</p>
<p>Gemimizi vurdular, uçağımızı düşürdüler, bakanı tersyüz edip yolundan döndürdüler, her gün ayağını denk al diye tehdit ediyorlar.</p>
<p>Sanki Türkiye bu zelil duruma düşmemiş gibi memleketi yönetenler <b>“ecdadımız ata mı binerdi, haremi mi giderdi”</b> tartışmasını memleketin birinci sorunu sanıyorlar.</p>
<p>Böyle sarhoş gibi davranan bir iktidar partisinin örneğini yeryüzünde bulmak gerçekten zor.</p>
<p>İç politika da dış politikadan daha iyi değil.</p>
<p>Uludere katliamının sorulusunu aradan bir yıl geçmesine rağmen açıklamıyorlar.</p>
<p>İktidar partisinin yöneticileri ve hükümet üyeleri bu Uludere katliamından dolayı bir gün yargılanacaklarının farkında da değiller.</p>
<p>Kürt sorunu tamamen <b>“asma, kesme, hapsetme”</b> düzeyine indirildi.</p>
<p>Her gün yeni Kürtleri hapse atıyorlar.</p>
<p>Başbakan kürsü kürsü dolaşıp bağırıyor.</p>
<p>Bağırmakla memleket yönetilseydi bozacıları başbakan yaparlardı.</p>
<p>Aklı fikri yasaklamada.</p>
<p>Dizilerle, çizgi filmlerle dövüşüyor.</p>
<p>Bizim o pek sevdiğimiz, <b>“Bizans çökerken papazlar iğnenin üstünde kaç melek vardı diye tartışıyorlardı”</b> kalıbı, <b>“memleket eleğe dönmüşken Türk yöneticileri dizi filmler için kavga ediyorlardı”</b> kalıbına dönecek bu gidişle.</p>
<p>Başbakana en yakın gazetenin internet sitesi, <b>“zorunlu din dersine”</b> karşı çıktı diye Hilâl Kaplan gibi bir dindar yazarı bile andıçlıyor.<br/><br/><b>“Kim yönetimi eleştirirse onu andıçlarız”</b> şantajlarını yapanlarla, onları destekleyen, halen süren <b>“andıç”</b> davalarına da bir göz atsalar iyi olacak.</p>
<p>28 Şubat türü rezilliklerinin her renginin büklüm büklüm döküleceğini şimdi de <b>“muhafazakârların 28 Şubat’ı”</b> gösteriyor bize.</p>
<p>Bir ekonomi iyi gidiyordu dün gelen rakamlar büyümede de Türkiye’nin çakıldığını ortaya çıkardı.</p>
<p>Bunun sorumlusu olarak bu hükümeti göstermek haksızlık olur, ekonomi işinde gerçekten iyiydiler ama dünyanın içinde bulunduğu kriz Türkiye’yi de kuşatınca, bunca sefaleti halk açısından <b>“kabul edilebilir”</b> hâlde tutan son kale de yıkılıyor.</p>
<p>Büyümenin daralmasının sonuçlarını herkes günlük hayatında hissetmeye başladığında feryatlar daha da artacak.<br/><br/><i>Muhteşem Yüzyıl</i>’la dövüşüp, <i>Simpsonlar</i>’ı yasaklamak da bir işe yaramayacak.<br/><br/><b>“Cumhuriyet tarihinin en başarılı”</b> iktidarı denen bir iktidarı, bir buçuk yılda <b>“Cumhuriyet tarihinin en beceriksiz iktidarı”</b> hâline getiren akıl nasıl bir akıl bilemiyorum.</p>
<p>Hem kendilerine, hem de ülkeye bunu niye reva gördüler onu da bilmiyorum.</p>
<p>Ortadoğu’da Sünni imparatorluk kurmak hayallerinin peşine düşmek, ülkede <b>“dindar nesiller”</b> yetiştirme hedefini benimsemek, topluma <b>“dindar bir Kemalizmin bütün zorbalıklarını”</b> yaşatmak, kendine benzemeyeni yasaklamak, kendini eleştireni andıçlamak, işkenceciyi müdür, Dink’e ölüm yolunu açanı ombudsman yapmak, Kürt meselesini sadece tehdit ve şantajla bitirmeye uğraşmak, halkın zevklerine karışmaya kalkışmak, <b>“yargıya talimat verme”</b> pervasızlıklarına kapılmak, Uludere’nin sorumlularını saklamak sonunda Türkiye’yi zıvanadan çıkardı gerçekten.</p>
<p>Avrupa Birliği üyesi, dünyanın tek demokrat Müslüman ülkesi olma amacından niye vazgeçtik biz?</p>
<p>Ne zararını görmüştük o amaç peşinde yürümenin?</p>
<p>Ortadoğu’nun da, dünyanın da en saygın ülkelerinden biriydik, sorunların demokrasi ve hukuk içinde çözümleneceğinden umutluyduk, toplum kendine güveniyordu.</p>
<p>Bir de şimdiki hâlimize bak.</p>
<p>İktidar sarhoşluğuyla zebun ettiler memleketi.<br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/ahmet-altan/makale-zivana-2.htm), [web.archive.org (arşiv bağlantısı)](http://web.archive.org/web/20131107095029/http://www.taraf.com.tr/ahmet-altan/makale-zivana-2.htm)
