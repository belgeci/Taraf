# Rondo alla Turca

*Ahmet Altan 05.04.2009*

<div class="taraf_structure_2col_1zq">
<div class="margen_n">



 <p>İlk haber yazıişlerinin öğlen toplantısı başlarken geldi. <br/><br/>Televizyonlar alt yazılarında, Avrupa Birliği’nin Türkiye’yi tehdit ettiğini, “eğer Danimarka Başbakanı Rasmussen’ın NATO sekreterliğini engellerseniz sizin üyeliğinizi askıya alırız” dediğini bildiriyordu. <br/><br/>Fevkalade kibirli, küstah ve saldırgan bir açıklamaydı. <br/><br/>NATO ve Avrupa Birliği iki ayrı kuruluştu ve böyle bir tehdidin anlamı yoktu. <br/><br/>Duyanda, “alın Avrupa Birliği’nizi de...” türünden tepkili duygular yaratıyordu. <br/><br/>Hatta ben daha da ileri gidip, Avrupa’nın ve Türkiye’nin savunma güçlerini kıyaslayan grafikleri, Edirne’den Viyana’ya giden yolun haritasını yayımlamayı önerdim. <br/><br/>Çocuklar beni sükûnete davet ettiler. <br/><br/>Davete icabet etmedim. <br/><br/>“Ben Avrupa Birliği’nden çıkıyorum” dedim, çocuklar da “henüz girmiş değilsiniz, nasıl çıkacaksınız” dediler. <br/><br/>Düşündürücü bir soruydu. <br/><br/>Ben düşünürken yeni haberler gelmeye başladı. <br/><br/>İlk gelen haber, televizyonların verdiği haberlerin yalan olduğunu bildiren haberdi. <br/><br/>Televizyonlar uydurmuşlardı. <br/><br/>AB yetkililerden Olli Rehn bu konuda bir konuşma yapmıştı ama tehdit etmemişti, Rasmussen’ın AB adayı olduğunu ve Türkiye’nin buna karşı çıkmasının çeşitli sorunlar yaratabileceğini söylemişti. <br/><br/>Ben biraz yatıştım. <br/><br/>Sonra “gerçek” haberleri öğrenmeye başladık. <br/><br/>Başbakan Erdoğan, Rasmussen’ın sekreterliğine daha önceden sert bir şekilde karşı çıkmıştı. <br/><br/>İki nedeni vardı bu karşı çıkışın. <br/><br/>Bir tanesi Roj TV’nin Danimarka’dan yayın yapması. <br/><br/>Biri de Rasmussen’ın Müslümanları üzen karikatürler konusunda itinalı davranmamış olması. <br/><br/>Erdoğan, özellikle karikatür konusundaki karşı çıkışıyla Davos’tan sonra ikinci kez Müslüman dünyanın Avrupa’daki sözcülüğünü üstleniyordu. <br/><br/>Avrupalılara göreyse, gerek Roj TV, gerekse yayımlanan karikatürler “fikir özgürlüğüne” giriyordu. <br/><br/>Ve Türkiye fikir özgürlüklerine direnen bir ülke gibi değerlendiriliyordu. <br/><br/>Türkiye geri adım atmadı. <br/><br/>Avrupa da geri adım atmadı. <br/><br/>İş, ciddi bir krize dönüştü. <br/><br/>İtalya başbakanı, kendisini bekleyen Almanya Başbakanı Merkel’i podyumda yalnız bırakarak Erdoğan’la telefonda konuşmaya daldı. <br/><br/>Erdoğan “ııhhh” dedi. <br/><br/>Ardından Obama devreye girdi. <br/><br/>Türkiye’nin, Avrupa’nın ve Amerika’nın köşelerini oluşturduğu bir üçgen çıktı ortaya. <br/><br/>Birdenbire Türkiye “tek başına bir güç” haline gelmişti. <br/><br/>Çünkü “sekreterini” oybirliğiyle seçme zorunda olan NATO’nun kararını engelleme hakkı vardı. <br/><br/>Ve, bu hakkı kullanıyordu. <br/><br/>Erdoğan, Avrupa’nın “asi çocuğu” rolünü üstleniyordu. <br/><br/>Epey de öfke çekiyordu. <br/><br/>Yüz ifadesinden anlayabildiğim kadarıyla, Merkel, Ahmet Necdet Sezer’in duyduğundan da fazla bir nefret duyuyordu Erdoğan’a. <br/><br/>Avrupa’yla Erdoğan birbirlerine el ense çekip de yenişemeyince, Cumhurbaşkanı Gül ile Obama masaya oturdular. <br/><br/>Bilmiyorum Erdoğan’ı çekiştirdiler mi ama bir pazarlığa başladılar. <br/><br/>Amerika, Rasmussen’ın sekreterliğini destekliyordu. <br/><br/>Burada Türkiye sıkıştı. <br/><br/>Avrupa’dan sonra Amerika’yı da karşısına alırsa yapayalnız kalacaktı, üstelik Obama’nın fiyakalı Türkiye ziyareti de gölgelenecekti. <br/><br/>Ama, geri adım atıp “peki, Rasmussen sekreter olsun” derse bu kez de Erdoğan ve Türkiye alay konusu olacak kadar ağır bir yenilgiye uğrayacaktı. <br/><br/>Gül’le Obama yetmiş dakika konuştular. <br/><br/>Rasmussen de onlara katıldı. <br/><br/>Ve, herkesi memnun edecek bir yol arandı. <br/><br/>Tabii ki aranan yol bulundu. <br/><br/>Rasmussen sekreter seçilecekti, karşılığında karikatürler için özür dileyecek, Roj TV’yi kapatacak ve NATO genel sekreter yardımcılarından birini Türklerden seçecekti. <br/><br/>NATO’nun birlik beraberliği kurtuldu, her zamanki gibi olan Kürtlere oldu. <br/><br/>Davos’tan sonra Avrupa’nın üstünde bir “Erdoğan hayaleti” dolaşmaya başladı. <br/><br/>Erdoğan artık herkesi sinirlendiren, öfkelendiren ama siyasetin, her an bir sorun çıkartabileceği için kendisine “itina” ile davranılan “asi çocuğu” haline geldi Avrupa’da. <br/><br/>Bu çıkışlarıyla Müslüman dünyada edindiği taraftar kitlesi de onun diplomasi arenasındaki etkisini arttırdı. <br/><br/>Şunu da itiraf etmek gerekir ki Gül’le Erdoğan Avrupa’da başarılı bir ikili oldular. <br/><br/>Sorun çıkartan yaramaz Erdoğan, sorunları çözen sakin Gül. <br/><br/>Ve, her halükarda artık dikkate alınması gereken bir Türkiye. <br/><br/>Erdoğan krizi biraz “sert” başlattı ama çıkan krizi “zamanında” durdurmayı da becerdiler. <br/><br/>Fazla uzatmadılar. <br/><br/>Artık Erdoğan’ın Türkiye’deki kadar düşmanı var Avrupa’da. <br/><br/>Başbakan, düşman edinerek dostlarını arttırıyor, sonra “dostluklarının” sağladığı gücü “düşmanlarını” etkilemek için kullanıyor. <br/><br/>Büyük bir ihtimalle Davos’u olduğu gibi NATO’yu da bedelsiz atlatacak. <br/><br/>Bütün bunlardan sonra ben Avrupa Birliği’ne girmeyi daha da çok istemeye başladım, çünkü bu üyelik olursa, dünya da biz de her gün yeni olaylarla heyecan yaşayacağız. <br/><br/>Bu arada, yalan haberlerle içimdeki “kahraman Türk’ü uyandıran” ve beni silahlı grafikler çizdirmeye sevkeden yalancı medyaya da teşekkür ederim, cengâverliğin tadını çıkartabildim sayelerinde.</p>
<br/>
<br/>
<br/>



<br/>


<div id="taraf_not">
</div>

</div>


</div>
