# Ah Bizans

*Ahmet Altan 20.03.2009*

<div class="taraf_structure_2col_1zq">
<div class="margen_n">



 <p>Beni ürperten bu insanların gizli toplantılarla “cepheler” oluşturmaları, darbe planlamaları değil. <br/><br/>Asıl ülkenin zirvelerinde dolaşan bu insanların “entelektüel” düzeyi beni dehşete düşürüyor. <br/><br/>Bu nasıl bir sığlık? <br/><br/>Politikayı “o onu dedi, bu bunu dedi” çiğliğinde bir dedikodu sanmaları beni ürperten. <br/><br/>Mustafa Balbay’ın günlüklerinin önemli bir kısmını daha önce okudunuz. <br/><br/>Onlarda da aynı sığlık vardı. <br/><br/>Bugün okuyacaklarınızda da aynı sığlığı göreceksiniz. <br/><br/>Bugünkü bölümlerde konuşanlardan biri bu ülkenin eski cumhurbaşkanı. <br/><br/>Biz kimi cumhurbaşkanı yapmışız? <br/><br/>Türkiye’nin Kürt meselesi var, Kıbrıs meselesi var, hukuk sistemi çökmüş, Avrupa üyeliği yolunda büyük engeller duruyor, yoksulluk tam bir çözüme kavuşamamış. <br/><br/>Cumhurbaşkanı, darbe olsun diye kıvranan iki gazeteciyle “mutad” görüşmelerini yapıyor. <br/><br/>İlhan Selçuk yanına Mustafa Balbay’ı da alıp sık sık Çankaya’ya çıkıyor. <br/><br/>Ahmet Necdet Sezer’le konuşuyor. <br/><br/>Şimdi hakkaniyetten sapmamak için Sezer’in hakkını verelim, “darbe fikrine” sıcak bakmıyor. <br/><br/>“Seçimler yapılsın” diyor. <br/><br/>Orduyu kastederek “onlara çok güvenmeyin” diyor. <br/><br/>Darbeyi çok istediği anlaşılan İlhan Selçuk bu noktalarda cumhurbaşkanından açık destek bulamıyor. <br/><br/>Ama bunun dışındaki konuşmaları gerçekten felaket. <br/><br/>Sezer, bir askerî darbeyi desteklemiyor ama “darbe isteyenleri” destekliyor. <br/><br/>İlhan Selçuk şöyle diyor: <br/><br/>“Turgay Ciner, Karamehmet kendilerini savunmak için bu sektöre girdiler. Başarı kazanacaklar. Biz de onlarla aynı cephede olduk.” <br/><br/>Sonra Karamehmet’in işleriyle ilgili açıklamalar yapıyor. <br/><br/>“Burada <i>Sabah</i>’ın yaşaması için, Karamehmet için önemli olan BDDK’nın çalışma biçimi. Eğer, ver paramı diye boğarsa, bu iş tutmaz, kötü olur. Orada çalışanlar da. Eğer öyle yapmaz da şans tanırsa, o zaman iş değişir.” <br/><br/>Yani, banka soygunlarıyla ilgili bir kurum olan BDDK, Karamehmet’ten bankalarında batırdığı paraları istemezse iyi olurmuş. <br/><br/>Çok garip ama herkes Karamehmet’in paralarını kurtarmak istiyor. <br/><br/>Enis Berberoğlu’nun geçenlerde yazdığı yazıda da anlattığı gibi Jandarma tarafından korunan Karamehmet’in paralarını kurtarmak için iki kişi BDDK’ya baskın yapıp, kuruluşun başkanını korkutuyor. <br/><br/>Ve, çok “dürüst” olan Necdet Sezer’in tavrı da bunlardan çok farklı değil, Selçuk Karamehmet’in kurtarılması gerektiğini söylediğinde şöyle cevap veriyor. <br/><br/>“Benim yapabileceğim bir şey varsa, söyleyin.” <br/><br/>Necdet Sezer de hazır anlayacağınız “kurtarma” faaliyetlerine katılmaya. <br/><br/>Ama İlhan Selçuk, “gerek yok” diyor. <br/><br/>O sırada zaten Jandarma Komutanlığı gerekli her şeyi yapıyor. <br/><br/>Sonra başlıyorlar “yüksek siyasetten” konuşmaya. <br/><br/>Yüksek siyaset de “Recep’le Yaşar’ın” ilişkileri... <br/><br/>Hilmi’nin cumhurbaşkanı olup olmayacağı... <br/><br/>Recep Yaşar’la ne konuşmuş, Hilmi niye öyle dememiş... <br/><br/>Her şey insanların isimleri etrafında dönüp duruyor. <br/><br/>Sanırsınız ki Hilmi değil de Şener olsa, Recep gidip Deniz gelse her şey düzelecek. <br/><br/>Meselelerin sosyal derinliğini, tarihî köklerini, niye bu hale geldiğini hiç merak etmiyorlar. <br/><br/>Toplum sanki yok. <br/><br/>Toplumun tepesindeki adamlar önemli olan. <br/><br/>“Halkın varlığını” böylesine yok sayan insanlar ülkenin sorunlarına çare bulacaklar. <br/><br/>İlhan Selçuk’a göre çare, daha önce yayınlanan günlüklerdeki konuşmalardan anlaşıldığı kadarıyla “darbe.” <br/><br/>Sezer ise “o gitsin, bu gelsin” anlayışıyla çözüm peşinde. <br/><br/>İnsan ister istemez Bizans’ı hatırlıyor. <br/><br/>Bizans’ın entrikalarını... <br/><br/>Birbirlerini yemek için yaptıkları küçük hesapları... <br/><br/>Saray oyunlarını. <br/><br/>Belli ki bu insanlar da bütün ülkeyi bir “saraydan” ibaret sanıyorlar. <br/><br/>Sarayın içinde tahta kimin oturacağı kavgası, onların en önem verdiği kavga. <br/><br/>O sıralarda iktidarda olan AKP’yi ve Erdoğan’ı iktidardan uzaklaştırmak en büyük amaçları. <br/><br/>Onları dinlerseniz AKP giderse sorunlar çözülecek. <br/><br/>Peki, AKP’den önce niye bu sorunlar vardı? <br/><br/>Daha önceki partiler zamanında niye bu sorunlar vardı? <br/><br/>İsmet Paşa zamanında niye bu sorunlar vardı? <br/><br/>Atatürk zamanında niye bu sorunlar vardı? <br/><br/>Bu ülkede Kürt sorunu, dindarlık sorunu, yoksulluk sorunu hep vardı. <br/><br/>Halkının isteklerine hiç aldırmayan bir “saray siyaseti” yürütüldüğü sürece de bu sorunlar devam edecek. <br/><br/>Sorunları çözebilmek için bu ülkede yaşayan herkesin eşit olacağı, inanç ve fikir özgürlüğünü kullanabileceği, hukukun sağlam olacağı bir sistem kurmak gerekiyor. <br/><br/>Ama bu adamlar “sistemin” çöktüğünün farkında bile değiller. <br/><br/>“O gider de bu gelirse” işleri çözeceklerini sanıyorlar. <br/><br/>Tabii, “o gidip de öbürü gelince” sorunlar çözülmeyecek ama bu adamlar iktidarlarını sağlamlaştıracaklar. <br/><br/>Bu insanlar az daha ülkenin kaderine el koyacaklardı. <br/><br/>Sanırım Türkiye, “dünyanın değişimi” sayesinde paçasını kurtardı. <br/><br/>Darbecilerin zihinsel sığlığı, bu değişimi algılamalarını engellemiş anlaşılan. <br/><br/>Zaten o kadar sığ olmasalar bu çağda hâlâ Bizans oyunları oynarlar mıydı?</p>
<br/>
<br/>
<br/>



<br/>


<div id="taraf_not">
</div>

</div>


</div>
