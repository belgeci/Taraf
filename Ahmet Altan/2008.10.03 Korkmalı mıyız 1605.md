# Korkmalı mıyız?

*Ahmet Altan 03.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Olup biteni dinleyince ürkmedim değil.</p><br/>
<p>Sadece olayın kendisinden değil, bunun bir başlangıç olup olmadığını bilememekten de ürktüm.</p><br/>
<p>Altınova, Ege’de yedi bin nüfuslu bir kasaba.</p><br/>
<p>Kürtler çok uzun yıllar önce gelmişler buraya.</p><br/>
<p>Yerleşmişler.</p><br/>
<p>Ama şehre daha sonra gelenler bile onlara “yabancı” gözüyle bakmış.</p><br/>
<p>Daha dün gelen Türk, kasabanın “yerlisinden” saymış kendini de, yıllar evvel gelen Kürt hep “dışarlıklı” kabul edilmiş.</p><br/>
<p>Kasabada MHP güçlü.</p><br/>
<p>Olaylar bayramın ilk günü başlamış.</p><br/>
<p>Anlatılanlara göre on onbeş yaşında iki küçük Kürt çocuğunu dövmüşler.</p><br/>
<p>Daha büyükçe Kürt delikanlıları müdahale etmiş.</p><br/>
<p>Kavga çıkmış.</p><br/>
<p>Sonra dağılmışlar.</p><br/>
<p>Akşama doğru otuz kırk kişilik bir grup, Kürtlerin oturduğu mahalleyi basmış, daha önceki kavgaya karışan gencin evini taşlamış.</p><br/>
<p>O gençle beraber diğer Kürt gençleri de dışarı çıkmış.</p><br/>
<p>Yeniden kavga etmişler.</p><br/>
<p>O sırada, ilk kavgaya karışan genç kamyonetine binmiş.</p><br/>
<p>Bir iddiaya göre, mahalleye gelenlerin üstüne sürüp onları dağıtmak istemiş.</p><br/>
<p>Bir iddiaya göre ise, kalabalık grup onu linç etmeye kalktığı için kamyonetiyle kaçmaya çalışmış.</p><br/>
<p>Nedeni kesin belli değil.</p><br/>
<p>Çünkü iki taraf da bu olayı değişik anlatıyor.</p><br/>
<p>Kamyonetle kalabalığın arasına girince iki Türk genci ölmüş.</p><br/>
<p>İşte ondan sonrası ürkütücü.</p><br/>
<p>Daha önceki gerginliğe ölüm acısı da katılınca kasaba tam bir korku cehennemine dönmüş.</p><br/>
<p>MHP’nin Balıkesir milletvekili de gelmiş kasabaya ama anlatılanlara göre pek yatıştırıcı davranmamış, aksine öfkeyi daha da bilemiş.</p><br/>
<p>Çevre kasabalardan da MHP’li gençler gelmişler.</p><br/>
<p>Sokaklarda kalabalık MHP grupları bayraklar açarak, marşlar söyleyerek dolaşmaya, yollarda gördükleri Kürtleri dövmeye başlamışlar.</p><br/>
<p>Sayıları daha az olan Kürtler evlerine kapanmışlar.</p><br/>
<p>Kürtlere ait bazı dükkânların camı çerçevesi indirilmiş.</p><br/>
<p>Kasabaya askerî birlikler de gönderilmiş ama henüz terör havası ortadan kalkmış değil.</p><br/>
<p>Şu anda Kürtler evlerinde endişeli bir şekilde bekliyorlar.</p><br/>
<p>Kasabaya giriş çıkışta kontroller yapılıyor ve Güneydoğu doğumlu olanlar kasabaya sokulmuyor.</p><br/>
<p>DTP’li milletvekillerinden bir grup da olayları yerinde görmek için kasabaya gitmiş ama Balıkesir Valisi onlara kasabaya girmemelerini söylemiş.</p><br/>
<p>Olayın eski bir gerginliğe dayandığı belli.</p><br/>
<p>Ama sonrasında bir “kışkırtma” kokusu var doğrusu.</p><br/>
<p>MHP’li milletvekilinin gelmesi, diğer kasabalardan MHP’li gençlerin toplanması, açılan bayraklar, marşlar, olayın sıradan bir “gençlik kavgasının” ötesinde bir boyutu olduğunu göstermeye yetiyor zaten.</p><br/>
<p>Hükümet olayların başlangıcında gerekli refleksi gösterememiş.</p><br/>
<p>Sokak hareketlerinden kaçınmaya çalışan MHP Genel Başkanı Devlet Bahçeli, anlaşılan milletvekiline sahip çıkıp durduramamış.</p><br/>
<p>Ya da durdurmamış, orasını tam bilmiyorum.</p><br/>
<p>Neticede kendilerini “Türklüğün temsilcisi” gibi gören, “bayrağın” kendilerine ait olduğuna inanan MHP’li gençlerle Kürtler arasında, bütün kasabayı korkuya sevk edecek bir gerginlik patlamış.</p><br/>
<p>İki genç ölmüş.</p><br/>
<p>Bundan sonra ne olacağı da belli değil.</p><br/>
<p>Bu küçük kasabada yaşanan acılı ve ürkütücü hikâyenin bu noktada bitip bitmeyeceğini bilmiyoruz.</p><br/>
<p>Ege kasabalarında çok sayıda Kürt yaşıyor.</p><br/>
<p>MHP’liler de o bölgelerde güçlü.</p><br/>
<p>Türkiye’nin yakın tarihi de mezhep ve ırk çatışmalarını kışkırtmaya yatkın “gizli bir elin” varlığını hep gösterir.</p><br/>
<p>O elin Ege’ye uzanıp uzanmayacağını kestirmek zor.</p><br/>
<p>Altınova’da yaşananlar sadece bu kasabaya ait bir gerginliğin patlaması mıydı?</p><br/>
<p>Yoksa bir kışkırtmalar zincirinin başlangıcı mı?</p><br/>
<p>MHP’li milletvekilinin yatıştırıcı bir rolü tercih etmemesi doğrusu beni kuşkuya düşürüyor.</p><br/>
<p>Hükümetin, yaşananın nasıl bir belanın işareti olabileceğini algılamaması da endişelendiriyor insanı.</p><br/>
<p>Birilerinin bu ülkeyi karıştırmaya çalıştığı çok açık.</p><br/>
<p>Üstelik o birilerinin “yabancı” değil, “içimizden birileri” olduğunu da artık biliyoruz.</p><br/>
<p>Türk gençlerini Kürtlere karşı kışkırtıyor olabilirler.</p><br/>
<p>Bir mahalle kavgasıyla başlayan olaylarda “bayrakların” açılması, marşların söylenmesi çok sıradan bir davranış değil.</p><br/>
<p>Bayrağın bu olayla ne ilgisi var?</p><br/>
<p>Niye MHP’li milletvekili o bayrakları kaldırtmamış da bir mahalle kavgasının “bir savaşa” dönüşmesine izin vermiş?</p><br/>
<p>Aynı ülkenin vatandaşları arasında çıkan bir kavgada, taraflardan biri “bayrağı” sahiplenirse, diğer tarafa “düşman” diye bakıyor demektir.</p><br/>
<p>İşte bu böler ülkeyi.</p><br/>
<p>O kasabada olanlar beni ürküttü.</p><br/>
<p>İnsanların evlerinden çıkamamaları, endişeyle beklemeleri içimi burktu.</p><br/>
<p>Ama olabilecekleri düşünmek beni dehşete düşürüyor.</p><br/>
<p>Galiba bizim ülkenin yöneticileri böyle bir dehşet hissetmiyorlar.</p><br/>
<p>Hissetseler iyi olur.</p><br/>
<p>Bahsettiğimiz “şeyin” gerçekleşme ihtimali bile bu ülkeyi altüst etmeye yeter çünkü.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
