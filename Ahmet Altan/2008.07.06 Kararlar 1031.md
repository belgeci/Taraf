# Kararlar

*Ahmet Altan 06.07.2008*

<div class="taraf_structure_2col_1zq">
<div class="margen_n">



 <p>Zaman daralıyor.<br/>
Yazının teslim edilmesi gerekiyor.<br/>
Bir gözüm televizyonda.<br/>
Mahkemeye sevk edilen Ergenekon sanıkları hakkında verilecek kararları bekliyorum.<br/>
Sinan Aygün önceki akşam tutuklanmıştı.<br/>
Osman Gündüz de dün tutuklandı.<br/>
Biri astsubay olmak üzere üç kişi daha hapishaneye gönderildi.<br/>
Cumhuriyet gazetesi yazarı Mustafa Balbay serbest bırakıldı.<br/>
Balbay’la birlikte emekli Tümamiral İlker Güven de özgürlüğüne kavuştu.<br/>
İki orgeneralin mahkemedeki ifadeleri ise sürüyor ben bu yazıyı yazarken.<br/>
Bırakılacaklar mı tutuklanacaklar mı henüz belli değil.<br/>
İki orgeneralin gözaltna alınması Türkiye’de bir ilki gerçekleştirmişti.<br/>
Oramiral Özden Örnek’in “günlüklerinde” darbe hazırlığı yaptığı açıklanan Orgeneral Eruygur’un askerî tesislerden alınıp Emniyet’e götürülerek sorguya çekilmesi devletin ya da devletin bir kısmının “darbeciliğe” gösterdiği ilk ciddi tepkiydi.<br/>
Bu tepkinin hukuki yansımalarının alacağı boyut ise mahkemenin vereceği kararla belli olacak.<br/>
Ben mahkemenin vereceği kararı beklerken televizyonlarda Ergenekon yandaşlığını açıkça ortaya koyan CHP ile ilgili haberlere de rastlıyorum.<br/>
Kocaeli’nde yapılan “Ergenekon taraftarı” bir gösteride CHP’li Sefa Sirmen de var.<br/>
CHP, gösteriyi desteklemek için otobüsünü de göndermiş.<br/>
Bir siyasi parti bir çete davasına niye bu kadar angaje olur, bunu anlamak çok kolay değil.<br/>
Bilmediğimiz bir nedeni olmalı.<br/>
Ama unutmayın ki CHP’nin açıkça desteklediği bu çetenin suçları arasında cinayetler, saldırılar, bombalamalar var.<br/>
Bu çetenin Hrant Dink cinayetiyle, Danıştay baskınıyla bağları olduğuna dair çok kuvvetli emareler bulunuyor.<br/>
Cumhuriyet Gazetesi’ne atılan bombalarla aynı seri numaralarını taşıyan el bombaları bu çetenin “zulasında” yakalandı.<br/>
Anlayacağınız bir parti için olağanüstü riskli bir hamle CHP’nin yaptığı.<br/>
Böylesine büyük bir riski alabilmek için çok kuvvetli nedenler gerekli.<br/>
Ayrıca, bu çetenin bir “darbe” hazırlamaya uğraştığı da biliniyor.<br/>
Bir siyasi parti için “intihar” sayılacak “darbecilik, çetecilik” suçlamalarını CHP kendi isteğiyle sırtlanıyor.<br/>
İki nedeni olabilir bunun.<br/>
Ya bir güç bu partiyi böyle davranmaya zorluyor.<br/>
Ya da bu parti Türkiye’de “darbeci ve çeteci” bir seçmen kitlesi olduğuna inanıyor.<br/>
Bir ihtimal de, ikisinin de doğru olması.<br/>
Bu çeteyi ve darbeyi açıkça destekleyen insanlara rastlıyoruz.<br/>
Ergenekon’un Susurluk’la bağları olduğu görülüyor.<br/>
Bugün Ergenekon’u destekleyenler o gün Susurluk’u desteklediklerini açıklamaya cesaret edemiyorlardı.<br/>
Susurluk’u desteklemek kendini bilen her insan için utanılacak bir işti.<br/>
Arada ne değişti de bu insanlar darbe yandaşlığından ve çete destekleyiciliğinden utanmamaya başladılar?<br/>
Vicdanlarında nasıl bir değişiklik meydana geldi de Hrant’ın sokak ortasında yatan cesedi insanların ruhunda hiçbir kıpırtı yaratmaz oldu?<br/>
Ne oldu bu insanlara?<br/>
Bu insanların çoğunun bir darbeden çıkarı yok.<br/>
Çoğu aslında vicdanlı insanlar.<br/>
Hrant’ın öldürüldüğü gün ağlayanları vardır aralarında.<br/>
Ama o vicdanın en azından bir yanı körleşmiş durumda.<br/>
Bu insanların vicdanlarını körleştiren ne?<br/>
AKP düşmanlığı mı?<br/>
Şeriat korkusu mu?<br/>
Sadece bir korku ve parti düşmanlığı için bir insan cinayetleri destekleyebilir mi?<br/>
Hrant’ı öldürenlerin arkasında bulunanları alkışlayabilir mi?<br/>
Eğer Ergenekon yeni insanlar öldürürse bunu da alkışlayacaklar mı?<br/>
Alkışlamazlarsa bile, karşı çıkmayacaklarını düşünüyorum.<br/>
Korku onları hastalandırmış.<br/>
Onların hastalığını alabildiğine istismar eden gazeteler ve CHP, çete yandaşlığını yayabilmek için ellerinden geleni yapıyorlar.<br/>
Ellerinden epeyce şey de geliyor.<br/>
Yazıyı bitirmek zorunda olduğum dakikalar geldi.<br/>
Hâlâ orgenerallerle ilgili bir karar yok.<br/>
Eğer serbest bırakılırlarsa, darbe yandaşları sevinecek.<br/>
Hrant’ın öldürüldüğünü, Danıştay baskınını unutacaklar.<br/>
Tutuklanırlarsa Türkiye, darbeciliği ve çeteciliği ciddiye almış olacak.<br/>
Bir ülkenin içinde bulunduğu durumu gösterecek olan bir karar bekleniyor.<br/>
Yazıyı teslim etmek zorundayım.<br/>
Bakalım ne olacak.<br/>
Türkiye ne durumda, birazdan öğreneceğiz.<br/>
Ne olursa olsun, hastalanmış yakınlarınıza, dostlarınıza kızmayın.<br/>
Onlar için üzülün.<br/>
Onlar cinayetlerin zavallı kurbanları için üzülmeseler de... <br/>
</p>
<br/>
<br/>
<br/>



<br/>


<div id="taraf_not">
</div>

</div>


</div>
