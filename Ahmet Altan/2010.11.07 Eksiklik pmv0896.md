# Eksiklik

*Ahmet Altan 07.11.2010*

<div class="yazi"><p>İnsanlar en çok neyi arar, en çok neyin peşinde koşar?</p>
<p>Aşkın, mutluluğun, başarının.</p>
<p>Milyarlarca insan ömürleri boyunca, çölde kaybolmuş elmas bir yüzüğü arar gibi hayatı kazarak bu üçünü, en azından bunlardan birini bulmaya çalışır.</p>
<p>Doğa aşkı bulmaya, toplum başarıya erişmeye, varlığımız mutluluğa ulaşmaya zorlar bizi, yaşamak maceramız, aramakla, bulmayı ummakla, bulamadığımıza kederlenmekle geçer.</p>
<p>Ama bu milyarlarca insanın söylediği şarkılara, okudukları edebî eserlere, seyrettikleri filmlere baktığımızda, aşksızlığın, başarısızlığın, mutsuzluğun hikâyelerine rastlarız.</p>
<p>Mutlu bir aşkı anlatan bir şarkıyı pek dinlemezsiniz.</p>
<p>Üstüne hiçbir başarısızlığın gölgesi düşmemiş bir başarının romanını okumazsınız.</p>
<p>Mutlak bir mutlulukla dolu bir filmi seyretmezsiniz.</p>
<p>Aşkı, mutluluğu, başarıyı arar ama aşksızlığın, mutsuzluğun, başarısızlığın hikâyelerine kulak veririz.</p>
<p>Aradığımız şeylerin kendilerinden çok, onların <b>“eksikliklerinin”</b> yarattığı sonuçlarla ilgileniriz.</p>
<p>Başarılı bir insanın macerası, başarı yolunda karşılaşılan başarısızlıkların çokluğu oranında ilgimizi çeker, bir aşk hikâyesi, âşık olanın çektiği acılarla, ayrılıklarla, o aşkın içine sızan ıstırapla görkemli bir cazibeye kavuşur, içinde hiçbir mutsuzluk gölgesi taşımayan bir mutluluktan sadece sıkıcılık yayılır çevresine.</p>
<p>Doğanın, toplumun ve kendi varlığımızın bizi bulmaya zorladıklarının <b>“mutlak”</b> hallerinden hoşlanmayız, onların eksik ve örselenmiş halidir bizi cezbeden.</p>
<p>Peki, nasıl oluyor da bu kadar büyük bir istekle ulaşmaya çabaladığımız şeyler, onların eksik hali kadar cezbedici gelmiyor bize?</p>
<p>Belki, aşkın, mutluluğun ve başarının hiçbir zaman “mutlak” olmamasından...</p>
<p>Belki de, bunların kendisinden çok, onları arama macerasından hoşlanmamızdan.</p>
<p>Belki doğa aşkı bulmamızı değil asıl onu aramamızı istiyor, belki toplum başarıya ulaşmamızdan çok ona ulaşmak için çabalamamızı bekliyor, belki ruhumuz mutluluğa kavuşmayı hayal etmemizi, onun peşinden koşmamızı arzuluyor.</p>
<p>Belki amaç bulmak değil.</p>
<p>Sanırım hayatın o her an kıpırdanıp duran, sürekli değişen, biçimden biçime giren, kendisiyle sık sık çelişen yapısı, <b>“bulduğumuz”</b> anda yaşadığımız o “<b>sona ermişlikle”</b>, bitirmiş olmakla uyuşmuyor.</p>
<p>Biz de hayatla birlikte hareket etmek zorundayız.</p>
<p>Bulunan, sona eren, mutlaklaşan her şey, hayatın zorunlu kıpırdanışlarıyla şekil değiştirip bozulmak zorunda.</p>
<p>Aradığımıza ulaştığımızda, onu kaybetmeye başlayacağımızı da seziyoruz.</p>
<p>Ulaşamamak, erişememek, yakalayamamak, o bir anlamda korkunç olan <b>“eksiklik”</b>, aslında bütün bunlardan daha değerli olan bir şeyi, bunlara ulaşma <b>“umudunu”</b> taşıyor içinde.</p>
<p>Hayatı kımıldatan, onu hepimiz için çekici kılan, onu ölümden daha kuvvetli yapan asıl büyük güç, onun sürekli önümüze çıkardığı eksiklikler ve bizim o eksiklikleri hep aynı duyguyla, umutla doldurmamız.</p>
<p>Biz aşkla, mutlulukla, başarıyla yaşamıyoruz.</p>
<p>Biz, eksikliklerle ve o eksiklikleri dolduran umutla yaşıyoruz.</p>
<p>Onun için zıtlıklarla ve anlaşılmazlıklarla doluyuz.</p>
<p>Arıyoruz ama aradığımız şeyin bulunmasından, arayışın sona ermesinden, içini umutla dolduracağımız bir eksikliğin kalmamasından bunalıyoruz.</p>
<p>İstediğimize ulaştığımızda, zamana <b>“şimdi dur ve kıpırdama”</b> diyeceğimiz anda, zamanın bu emri dinlemeyeceğini, kıpırdayacağını ve bir sonraki ânın, başarıyı, mutluluğu ve aşkı mutlak biçimde hissettiğimiz andan daha solgun ve daha eksik olacağını biliyoruz.</p>
<p>Ve, bu eksiklik, içini umutla doldurmakta çok zorlanacağımız bir eksiklik.</p>
<p>Eksiklik hep olacak hayatta, hayatın hareketini o eksiklikler sağlıyor çünkü ve biz aradığımıza kavuşmadan bir an önceki, içi umutla dolu eksikliği, aradığımızı bulduktan sonraki umutsuz eksiklikten daha çekici buluyoruz.</p>
<p>Aşkı, mutluluğu, başarıyı arayacağız, delice bir arzuyla arayacağız ve hep onları bulmaktan gizli, itiraf edilmemiş bir korku duyacağız.</p>
<p>Başarıyı, aşkı, mutluluğu değil, onları arayan, tökezleyen insanları izlemekten zevk alacağız.</p>
<p>Bu çelişki hiç bitmeyecek.</p>
<p>Ne ararsak arayalım, ne bulursak bulalım, hayatımızı hep eksiklikler belirleyecek ve hayat bulmanın değil aramanın macerası olarak sürüp gidecek.<br/><br/><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-eksiklik.htm), [web.archive.org (arşiv bağlantısı)](http://web.archive.org/web/20101109041425/http://www.taraf.com.tr:80/ahmet-altan/makale-eksiklik.htm)
