# İnsanlar

*Ahmet Altan 21.05.2010*

<div class="yazi"><p>İnsanları korkunç ölümlerle öldürüyoruz.</p>
<p>Dağlarda, ovalarda, kamplarda, karakollarda Türk ve Kürt gençler vurularak, parçalanarak ölüyorlar.</p>
<p>Madenlerde madencilerimiz yanarak, boğularak, ezilerek ölüyorlar.</p>
<p>Bu insanlar, ölmemeleri mümkünken ölüyorlar.</p>
<p>Türkiye’nin yöneticileri, en kolay harcanacak “malzeme” olarak insanı görüyorlar.</p>
<p>Biraz çabayla, biraz parayla çözümlenebilecek sorunları çözmeden bırakıyorlar ve o çözülmemiş sorunlar insanları kurban alıyorlar.</p>
<p>Başbakan Erdoğan’ın Zonguldak’ta yaptığı konuşmada, “oralarda bu tür kazaların hep olduğu, hep de olacağı” anlamında bir boyun eğmiş yaklaşım vardı.</p>
<p>Halbuki “ölmeleri” gerekmiyor o insanların.</p>
<p>Eğer Avrupa’da en çok maden kazası olan ülke Türkiye’yse bir şey yanlış yapılıyor demektir.</p>
<p>Bugün Süleyman Yaşar, yanlışın nerede olduğunu gösteriyor.</p>
<p>Bir madende çalışan insanların hayatları, dört yüz bin liralık bir yatırımla kurtarılabilirmiş.</p>
<p>O parayı harcamamışlar, o aletleri almamışlar ve insanların ölümüne göz yummuşlar.</p>
<p>Çin, bu konuda daha da akıllı bir yöntem bulmuş.</p>
<p>Bir maden işçisi öldüğünde, o madeni çalıştıran, ölen işçinin ailesine çok büyük bir tazminat ödüyor.</p>
<p>O madencilerin ölmemesi için yapılacak harcama, o işçinin ölümü halinde ödenecek paradan az olduğu için “maden işleticileri” önlemleri alıyorlar.</p>
<p>Biz böyle yapmıyoruz.</p>
<p>Ne 400 bin lira gibi bir para harcıyoruz, ne ölen işçilerin ailelerine ödenecek büyük tazminatlar getiriyoruz.</p>
<p>Çünkü biz insanların ölümüne alışkınız.</p>
<p>Ölmelerine aldırmıyoruz.</p>
<p>Osmanlı’da da, Cumhuriyet’te de ölenlerin hesabı sorulmamış, hiçbir yöneticinin başı “ölen insanlar” yüzünden derde girmemiş.</p>
<p>Bir grizu patlamasında ölmek ne demek biliyor musunuz?</p>
<p>Bu, yatağında huzurla son nefesini vermeye benzemiyor.</p>
<p>Aniden büyük bir alev topu patlıyor.</p>
<p>Toprak altındaki labirentler sarsılıyor, toprağı tutan direkler devriliyor, binlerce ton toprak daracık dehlizlere doluyor.</p>
<p>Ya alevlere kaptırıyorsunuz kendinizi, kendi etinizin kokusunu duya duya kavrularak ölüyorsunuz.</p>
<p>Ya bir direk düşüyor üstünüze, kırılan kemiklerinizin acısını hissederek yavaş yavaş ölüyorsunuz.</p>
<p>Ya da tonlarca toprak yığılıyor üstünüze, ağzınıza burnunuza toprak doluyor, boğuluyorsunuz.</p>
<p>Bütün bunlardan kurtulursanız, karanlığın içinde saatlerce, günlerce, aç, yorgun, korku dolu yardım gelsin diye bekliyorsunuz, bazen o yardım hiç gelmiyor.</p>
<p>Biz ne kadar çok insanı bu ölümlere teslim ettik, biliyor musunuz?</p>
<p>Hiçbir önlem almadık.</p>
<p>İngiltere’yle Almanya gibi bu madenleri kapatıp, kömür bölgelerinde yaşayanların hayatlarını kazanmaları için yatırımları başka alanlara kaydırabilirdik.</p>
<p>O bölgelerde balıkçılığı, hayvancılığı, tarımı, sanayiyi destekleyebilirdik.</p>
<p>Bunu önerenler oldu.</p>
<p>Kimse onları dinlemedi.</p>
<p>Dinlemeyenler, karşı çıkanlar arasında “ekmek paralarını” kaybedeceklerinden korkan işçiler de vardı.</p>
<p>Madenleri kapatmadık.</p>
<p>Tuzla tersanelerini kapatmadığımız gibi.</p>
<p>Madenleri kapatmıyorsak, Çin gibi yapıp, maden güvenliğini arttırabilirdik, onu da yapmadık.</p>
<p>İnsanları ölüme bıraktık.</p>
<p>Onları öldürmek, para harcamaktan da, çaba sarf etmekten de, proje üretmekten de kolaydı.</p>
<p>Devleti yüceltip insanı sefil eden bu korkunç sistem, bütün dikkatini, bütün varlığını, bu çarpık sistemi sürdürmeye adadığından, insanlara hiç aldırmadı.</p>
<p>İnsanlar korkunç ölümlerle ölüyorlar.</p>
<p>Dağlarda, ovalarda, kamplarda, karakollarda, yollarda, madenlerde ölüyorlar.</p>
<p>İnsanları öldüren bu düzeni savunmak için devletin koynunda çeteler barındırıyorlar, darbeler hazırlıyorlar, muhtıralar veriyorlar, partiler kuruyorlar, entrikalar çeviriyorlar ama insanları kurtarmak için kıllarını bile kıpırdatmıyorlar.</p>
<p>Madencilerin ölümünü engelleyecek 400 bin lirayı harcamıyorlar.</p>
<p>Madenleri kapatıp, oralarda çalışanlara yeni bir hayat kuracak projeler hazırlamıyorlar.</p>
<p>Burada herkes devletin sahibi olmaya uğraşıyor, insanlar sahipsiz kalıyorlar.</p>
<p>Biz, hepimiz, kendi hayatlarımıza sahip çıkana, her insanın devletten daha önemli olduğunu söyleyene kadar bizi her yerde, her zaman öldürmeye devam edecekler.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-insanlar.htm), [web.archive.org (arşiv bağlantısı)](http://web.archive.org/web/20100524020237/http://www.taraf.com.tr:80/ahmet-altan/makale-insanlar.htm)
