# Hayal ve sıpa

*Ahmet Altan 24.05.2009*

<div class="taraf_structure_2col_1zq">
<div class="margen_n">



 <p>Yerler tahta olsun. <br/><br/>Koyu cilalı, uzun tahta şeritler var ya, onlardan.<br/><br/>Küçük kilimler atayım üstlerine ama ahşap geniş bir biçimde açıkta kalsın. <br/><br/>Bir tane de minicik sıpa istiyorum. <br/><br/>Beyaz belki. <br/><br/>Olmadı, siyah. <br/><br/>Koca gözlü. <br/><br/>Tahtaların üstünde tıkır tıkır yürüsün. <br/><br/>Hafif meyilli bir yamacın tepesine yerleşmiş, iki katlı bir ev. <br/><br/>Üst katta geniş bir yatak odası. <br/><br/>Sıpa merdivenlerden yukarı çıksın. <br/><br/>Ben onu indireyim. <br/><br/>Kocaman mutfağın kırmızı malta taşından olsun zemini. <br/><br/>Duvarlarına kırmızı soğan hevenkleriyle süt beyazı sarımsak hevenkleri asayım. <br/><br/>Gün öğlene dönerken evi bir yemek kokusu kaplasın. <br/><br/>Bol sarımsaklı bir yemek. <br/><br/>Sıpa kokuyu sevmesin, başını sallayıp, açık kapıyı tekmeleyerek bahçeye çıksın. <br/><br/>Hatta yüzünü buruştursun. <br/><br/>Mutfak raflarında içleri koyu yeşil zeytinyağı dolu ince şişeler, kavanoz dolusu reçeller, sararmış salatalıklardan turşular dizilsin. <br/><br/>Evin önünde bir veranda olsun. <br/><br/>Bahçede büyük bir ağaç <br/><br/>Bir manolya, bir söğüt, olmadı atkestanesi. <br/><br/>Küçük bir meyve bahçesi. <br/><br/>Uzaklardan deniz görünsün. <br/><br/>Köye doğru inen yamacın bir yanı bağlık olsun, bir yanı buğday tarlası. <br/><br/>Rüzgârda buğdaylar sarı yeşil başaklarıyla ürpersin. <br/><br/>Dalgalansın. <br/><br/>Öğlen yemeğini büyük ağacın altındaki sağlam masada yiyelim. <br/><br/>Koca bir çanakta bol limonlu salata. <br/><br/>Sarımsak soslu makarna. <br/><br/>Şişesi buğulanmış soğuk bir şişe beyaz şarap. <br/><br/>Saçma sapan konulardan konuşalım. <br/><br/>Köydeki fırıncının baldızıyla ilgili dedikodular yapalım. <br/><br/>Köye gidip geldiğimiz, İkinci Dünya Savaşı’ndan kalma bir cip dursun bahçenin kenarında. <br/><br/>Yemekten sonra sert bir kahve içeyim. <br/><br/>Sonra bir rehavet bassın. <br/><br/>Yatmaya gidelim. <br/><br/>Yatak odasının pencereleri açık, perdeleri tül. <br/><br/>İçeri rüzgâr girsin. <br/><br/>Uyuyalım diye yatalım ama uyumadan serinliği hissederek kırıştıralım. <br/><br/>Akşamüstü kalkayım. <br/><br/>Başımda hafif bir sersemlik. <br/><br/>Güneş yavaşça çekiliyor. <br/><br/>Ağaçların gölgeleri uzuyor. <br/><br/>Sağlam bir çay demlensin. <br/><br/>Ev, çay koksun. <br/><br/>Bir macera romanı okuyayım manolyanın altındaki şezlonga uzanıp. <br/><br/>Öyle akıp gitsin olaylar. <br/><br/>Birileri birilerini kovalasın, entrikalar olsun, casuslar, hafiyeler... <br/><br/>Salonda koca bir televizyon. <br/><br/>Karşısında alabildiğine geniş, yumuşacık bir divan. <br/><br/>Bir film seyredelim. <br/><br/>Akşam yemeğini mutfaktaki masada yiyelim. <br/><br/>Rüzgâr hızlansın birden. <br/><br/>“Yağmur yağacak” diyeyim. <br/><br/>Sıpa bahçeden içeri girip salonda dolaşsın. <br/><br/>Sonra mutfak kapısının kenarına kıvrılsın. <br/><br/>Tıpır tıpır bir yağmur başlasın. <br/><br/>Gittikçe şiddetlensin. <br/><br/>Ağaçların, çiçeklerin, çimenlerin, üzümlerin, buğdayların kokusu yağmurun kokusuna karışsın. <br/><br/>Açık kapının pervazına dayanıp hiç konuşmadan karanlıkta yağan yağmuru, arada patlayan şimşekleri seyredelim. <br/><br/>Her gök gürültüsünde hafifçe irkilelim. <br/><br/>Yağmurla ilgili hikâyeler anlatayım. <br/><br/>Gülelim. <br/><br/>Yağmur yavaşlasın. <br/><br/>Dinmesini beklemeyelim. <br/><br/>Kalın muşambadan balıkçı yağmurluklarını, lastik çizmeleri giyelim. <br/><br/>Ağaçların, bağların, tarlaların arasından yürüyelim. <br/><br/>Yağmur yüzümüzden süzülsün. <br/><br/>Köye kadar gidip gelelim. <br/><br/>Çamurlu çizmeleri kapıda çıkarayım. <br/><br/>Muşambamı açık kapının kenarına asayım. <br/><br/>Yorgunca oturayım. <br/><br/>Hiçbir şey düşünmeyeyim. <br/><br/>Sonra birden, o eşsiz, o korkunç, o önüne geçilemez istekle kalkayım. <br/><br/>Çalışma odasına gidip masanın üstündeki lambayı yakayım. <br/><br/>Şöyle bir durayım. <br/><br/>Günlerdir aklımda dolaşan ilk cümleyi yazayım. <br/><br/>Bir kadeh konyak içeyim. <br/><br/>Hiç durmadan yazayım, gün ağarırken kalkayım masadan. <br/><br/>Aklımda ertesi gün yazacağım ilk satır. <br/><br/>Merdivenlerin dibinde yatan sıpanın üstünden atlayayım. <br/><br/>Mutlu ve yorgun sarılıp uyuyayım.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/5676.htm), [web.archive.org (arşiv bağlantısı)](http://web.archive.org/web/20090907063934/http://www.taraf.com.tr:80/makale/5676.htm)
