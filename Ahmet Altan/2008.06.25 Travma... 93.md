# Travma...

*Ahmet Altan 25.06.2008*

<div class="taraf_structure_2col_1zq">
<div class="margen_n">



 <p>Bir ülkede tabularla klişeler ne kadar çoksa entelektüel düzey de o kadar düşüktür.<br/>
Çünkü “yasaklar ve ezberler”, düşüncenin sınırlarını daraltır.<br/>
Düşünce, tabuların duvarlarına çarpa çarpa hep kendi ezberlerini tekrarlar.<br/>
Hâlbuki entelektüel olabilmenin birinci şartı, ezberden, tekrardan kurtulmak, sormak, sorgulamak, sınırsız bir alanda sürekli olarak araştırmak, yeni çözümler, yeni anlayışlar, yeni düşünceler yaratabilmektir.<br/>
En azından, yaratılmış olanların farkına varabilmektir.<br/>
Türkiye’de entelektüellik havuzu çok sığ.<br/>
Bunun da çok temel bir nedeni var.<br/>
Sistemimizin neredeyse tümü “yalana” dayanıyor.<br/>
Gerçeklerin önünden “tabularla klişeleri” kaldırırsanız ardındaki “yalanlar” çırılçıplak ortaya çıkacak.<br/>
O yalanları saklayabilmek için çocukları daha ufacık yaştan alıp beyinlerini iğdiş ediyorlar, onlara “vatanseverliğin”, sorgulamamak, asla soru sormamak olduğunu söylüyorlar, entelektüel her merakı “ihanetle” damgalıyorlar.<br/>
Kürt meselesinin geçmişini, Ermeni soykırımının aslını, Atatürk’ün siyasal kimliğini, siyasi yapımızın gerçek iskeletini, Lozan’ın maddelerini, Ali ?ükrü Bey’i kimin vurdurduğunu, İzmir suikastının içyüzünü merak edin de bakın neler oluyor.<br/>
Sadece bu Cumhuriyet’in geçmişini değil İttihatçıların yaptıklarını bile sorgulamak yasak bu ülkede.<br/>
Ermeni meselesiyle Cumhuriyet’in bir ilgisi yok ama İttihatçıların bu günahını tartışabilmek bile mümkün değil.<br/>
Faili meçhul cinayetleri, siyasi suikastları, katliamları, soykırımları tarihimize yazan, koskoca bir imparatorluğu yabancı bir ülkeyle işbirliği yaparak yıkan bu adamları biz neden hiç olmazsa entelektüel düzeyde yargılayamıyoruz?<br/>
Bunu merak etmiyor musunuz?<br/>
Niye İttihatçılar ve onların günahları böyle “kutsal”, neden onların yaptıkları asla konuşulamaz tabular?<br/>
İki nedeni var bunun<br/>
Birincisi, Cumhuriyet’in kuruluşunda, daha sonra bizzat o Cumhuriyet tarafından tasfiye edilen İttihatçı kadrolardan yararlanıldı.<br/>
İkincisi ve daha önemlisi, halkın “düşman ilan edilen padişahlar” dışında hiçbir yöneticiyi “yargılamaya ve sorgulamaya” alışması istenmedi.<br/>
Mustafa Kemal’in hiç hoşlanmadığı ve ülkeye sokmadığı Enver Paşa bile eleştirilmedi.<br/>
Ermeni katliamını Mustafa Kemal kendisi lanetledi ama halkın bunu konuşmasına izin vermedi.<br/>
Bu olay bizim tarih kitaplarımızda yer almadı.<br/>
Tabuların o demir kozasının ilk çekirdeğini İttihatçılar oluşturdu.<br/>
Bu yazdıklarım içinde sizi en fazla “soykırım” kelimesinin sarstığına eminim.<br/>
Düşüncelerimiz o kadar dar bir yere hapsolmuş, öylesine sığ bırakılmış ki tek bir kelime bile o düşünceleri depreme uğratmaya yetiyor.<br/>
Tek bir kelimeden bile korkan bir zihin yapısına sahibiz.<br/>
Ve bundan rahatsız olmak aklımıza gelmiyor.<br/>
Ezberimize almadığımız her düşünceyle, hatta her kelimeyle karşılaştığımızda, ruhumuz dipten doruğa titriyor.<br/>
Düşüncelerden vazgeçtim, kelimelerden korkar hale gelmişiz.<br/>
“Ben senin gibi düşünmüyorum,” demeyi beceremiyoruz, onun yerine, “sen düşüncelerini söyleme” diyoruz.<br/>
Nasıl çaresiz ve zavallı bir görüntü verdiğimizin bile farkında değiliz.<br/>
Karanlık bir hücreye hapsedilmiş bu zihinsel esaretten nasıl yeni düşünceler, yeni tartışmalar çıkacak, bu ülke geleceğini bu hadım edilmiş zihinsel yapısıyla nasıl inşa edecek.<br/>
Bizim yeni görüşlere, yeni fikirlere, yeni tartışmalara ihtiyacımız var.<br/>
Bunun için de geniş bir zihinsel alan yaratmak zorundayız.<br/>
Türkiye’nin belki de asıl büyük devrimi bu olacak.<br/>
Sartre, “Düşünce özgürlüğünün olmaması, düşündüğünü söylememek değildir, düşünememektir,” diyor.<br/>
Bizi düşünmemeye mahkûm ettiler.<br/>
Biz bu mahkûmiyeti nedense büyük bir iştiyakla taşıyoruz.<br/>
Bugünkü sistemi sürdürmek isteyenler, yalanların üstüne kurdukları egemenlik çadırının direği sallanmasın diye “tabuları” her gün biraz daha güçlendirmeye çalışıyorlar.<br/>
Ermeni meselesini bile konuşturmamalarının nedeni, bunun Türkiye’ye bir maliyeti olmasından değil, sizin içine hapsolduğunuz o zihniyet hücresinde bir küçük delik açılmasından korktuklarından.<br/>
Bu yasaklar o hale geldi ki, geçen gün “devrimlerin bir travma yarattığını” söyleyen bir politikacı, meslektaşları ve gazeteciler tarafından yaylım ateşine tutuldu.<br/>
Oysa, bütün devrimler gibi o devrimler de bir travma yani bir sarsıntı yaratmıştı.<br/>
Zaten bir “travma yaratmamış” olsa, aradan seksen yıl geçtikten sonra bile o olaylar konuşulduğunda toplum yeni bir “travma” geçirip, “hayır, hayır böyle şeyleri konuşamayız” diye bağırır mı?<br/>
O travmanın nasıl bir şey olduğu, bugün “travma” sözcüğüne gösterilen tepkiden belli.<br/>
Tutun ki söylediği yanlış, bir adamın bir fikir söylemesinden bu kadar ürkecek ne var?<br/>
Korkan bir çocuk gibi elimizi yüzümüze kapayıp görmemeye, duymamaya çalışıyoruz.<br/>
Yeni bir düşünceyle karşılaştığında, zihnimiz zonkluyor.<br/>
Artık bu zihinsel hapishaneden kurtulmalıyız.<br/>
Düşüncelerden, tartışmalardan, kelimelerden korkacak bir şey yok.<br/>
Her yeni fikir, her yeni tartışma, her yeni kelime, düşüncelerimizin ve geleceğimizin önünü açacak.<br/>
Bugün varlıklarını ve iktidarlarını yalanlara dayamış olanların haksız egemenliklerini sarsıp yıkarak, kurtuluşumuzu sağlayacak. <br/>
<br/>
25.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
