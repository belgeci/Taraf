# Anayasa ve Apo

*Ahmet Altan 25.08.2010*

<div class="yazi"><p>Küçük bir akvaryuma konmuş iri bir balık gibi Türkiye.</p>
<p>Sürekli olarak akvaryumunun kenarlarına çarpıyor.</p>
<p>Yaralanıp bereleniyor.</p>
<p>Büyük, hareketli, renkli, güçlü, taleplerinin ve dertlerinin farkında, bunları dile getiren, çözüm arayan, tartışan, gelişen bir toplum yaşıyor burada.</p>
<p>Bu toplum, gelip gelip “devletin” duvarlarına tosluyor.</p>
<p>Özgürleşmeyi, büyümeyi, çeşitlenmeyi yasaklamış bir devlet bu.</p>
<p>İki önemli ayağı var bu “eskimiş” devletin. Biri ordu, biri yüksek yargı.</p>
<p>Ordunun aslında gerçek bir ordu olmadığı, askerlik dışında işlerle uğraştığı, aklını “kendi iktidarına” taktığı, bu iktidar için her şeyi yapabileceği, darbeler, lahikalar, andıçlar hazırlayabileceği ortaya çıktı.</p>
<p>Kendisini yenilemekte direnmesi, gerçekleri kavrayamaması, gücünü abartması, sonunda toplumun orduyu geriletmesine ve siyaset sahnesinin dışına atmasına neden oldu.</p>
<p>Gelişimin önünde tek bir güç kaldı, yüksek yargı. Bu yeni anayasa değişikliği, yüksek yargının, toplumun büyümesini engelleyen duvarlarını yıkacak.</p>
<p>Bu yargının “hukuk dışı” gücü de geriletildiğinde Türkiye’nin önü açılacak.</p>
<p>Bizim Rasim Ozan’la konuşan Başbakan Erdoğan, “yeni bir anayasa” sözü verdi.</p>
<p>Aslında bu sözü de vermek zorunda.</p>
<p>Bugün Türkiye’yi ve burada yaşayan her ırktan, her dinden, her mezhepten, her sınıftan insanı temsil etmeye aday bütün partiler, topluma “yeni” anayasalarını sunma göreviyle karşı karşıya.</p>
<p>Eski usul hamasetle, laf çakıştırmayla Türkiye’nin sorunlarını çözmek mümkün değil, sorunlara çözüm getirmeyen partilerin yaşaması da “eşyanın tabiatına” aykırı.</p>
<p>Yaşamak isteyen her parti, yeni bir dünyanın, yeni bir Türkiye’nin şartlarına uymaya, bu yeni Türkiye’nin sorunlarına çözümler önermeye mecbur.</p>
<p>Topluma ayak uydurmak istiyorsanız, yeni bir “devlet inşa edilmesinde” rol almak zorundasınız.</p>
<p>Yeni bir devlet inşası için yapılacak siyasi yarışta yer almayacak bir parti, Türkiye’nin geleceğinde kendisine yer bulamaz.</p>
<p>Türkiye’nin “yeni bir devlet” kurmasında rol almayan, “eski devleti ve eski yapıyı” savunan her partinin er geç sahneden çekileceğini göreceksiniz.</p>
<p>Bu ülke, yeni bir anayasa ve yeni bir devlet yapacak.</p>
<p>Buraya kadar söylediklerim aklın ve mantığın icabı.</p>
<p>Ama toplumlar, aynı insanlar gibi, sadece akıldan değil aynı zamanda duygudan da oluşuyorlar ve bazen “duygu” aklı yok edebiliyor.</p>
<p>Türkiye için de en büyük tehlike, tam bir akvaryumdan kurtulup büyük denizlere açılmaya hazırlanırken, duygusal nedenlerle intihar etmesi.</p>
<p>Yirmi beş yıldır bir savaş yaşıyor bu ülke, bunun biriktirdiği korkunç bir öfke ve intikam isteği var Türklerde Kürtlerde, bu duygusal birikimi yok sayamazsınız.</p>
<p>Üstelik, “eskiyi” koruyabilmek için bu duygusal birikimi alabildiğine sömüren güçler de bulunuyor iki yanda.</p>
<p>Artık herkes biliyor ki ordu PKK’yı yenemez, bu mümkün değil.</p>
<p>PKK da orduyu yenemez, bu da mümkün değil. Bu gerçek, “iki tarafı” da huysuzlaştırıyor.</p>
<p>Biz bu duygusal barikatı nasıl aşacağız?</p>
<p>Bunun ilk adımı savaşı ve ölümleri durdurmak.</p>
<p>Bu, “iki tarafın” anlaşmasıyla gerçekleşebilir.</p>
<p>Anlaşma için de “kuvvetli bir irade”, silahlılara “sözünü dinletebilecek” bir karizma gerekiyor.</p>
<p>Kürtlerin “silahlı güçlerini” temsil edebilecek tek bir isim var bugün, Apo.</p>
<p>Cevat Öneş, Lale Kemal’e, Apo’yla yapılan görüşmeleri açıklamış, bugün okuyacaksınız, Cumhurbaşkanı Gül de dolaylı sözlerle bu görüşmeleri doğruladı.</p>
<p>Bunların sürmesi gerekiyor.</p>
<p>“Kürtlerin özerkliğinin” de bu “pazarlık masasında” yer almasından daha doğal bir şey olamaz, yeni bir Türkiye kurulduğunda bu, herkes için yeni bir hayat biçimi demek.</p>
<p>Bu toplum tazelenecekse, herkes için, her açıdan tazelenecek.</p>
<p>Bunu yapmayabiliriz, her çözüm arayışını reddedebilir ve hep birlikte kendimizi “eski” yapının içine hapsedip, başımızı küçük akvaryumun duvarlarına vura vura yok oluruz.</p>
<p>Ama bir de yaşamak var.</p>
<p>Yepyeni bir devlet ve yepyeni bir toplumla, herkesin mutlu ve özgür olacağı bir hayatı yaşamak. Hayat da, ölüm de bu toplumun önünde duruyor.</p>
<p>Kendi geleceğimizi de, çocuklarımızın geleceğini de biz belirleyeceğiz.</p>
<p>Kendi geleceğimizi belirleme gücünü kader bizim elimize verdi.</p>
<p>O gücü taşıyacak bilek ve akıl varsa yaşarız, o akıl yoksa hep birlikte savrulur gideriz.</p>
<p>ahmetaltan111@gmail.com</p></div>

Kaynak: [taraf.com.tr](http://www.taraf.com.tr:80/ahmet-altan/makale-anayasa-ve-apo.htm), [web.archive.org (arşiv bağlantısı)](http://web.archive.org/web/20100827000012/http://www.taraf.com.tr:80/ahmet-altan/makale-anayasa-ve-apo.htm)
