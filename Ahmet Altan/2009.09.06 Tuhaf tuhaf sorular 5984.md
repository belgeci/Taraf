# Tuhaf tuhaf sorular

*Ahmet Altan 06.09.2009*

<div class="taraf_structure_2col_1zq">
<div class="margen_n">



 <p>Başım ağrıyor. <br/><br/>Günlerdir boğuştuğum soğuk algınlığı beni bir hırpalıyor. <br/><br/>Eşref Şefik’in benim çocukluğumda meşhur ettiği anlatımla “kuma yatıp da tek gözüyle bakan balık” gibi bakıyorum ekrana. <br/><br/>Bazen her şey saçma gelmiyor mu size? <br/><br/>Buradan sadece iki saat uzaklıkta bir yerde, mesela Roma’da ya da Viyana’da ya da ne bileyim Cenevre’de yaşasaydık bambaşka sorunlarımız, bambaşka dertlerimiz, bambaşka konularımız olacaktı. <br/><br/>Ve bambaşka bir hayatımız elbet. <br/><br/>“İki saat” yüzünden bir ömür tüketilir mi? <br/><br/>Bir keresinde bir arkadaşımla tartışırken bana kızıp “madem o kadar çok demokrasi ve özgürlük istiyorsun, neden demokrasi ve özgürlüğün olduğu bir yere gidip yaşamıyorsun” demişti. <br/><br/>Aslında kabul etmeliyim ki mantıklı bir soruydu bu. <br/><br/>Bu soru ara sıra aklıma takıldı doğrusu. <br/><br/>“Demokrasi ve özgürlük istiyorsam neden demokrasiyle özgürlüğün olduğu bir yere gitmiyorum?” <br/><br/>Her sorunun olduğu gibi bunun da bir cevabı var elbette. <br/><br/>“Ben demokrasiyi ve özgürlüğü burada istiyorum.” <br/><br/>Ama her cevap gibi bu da başka bir soruya kapı açıyor. <br/><br/>“Derdin gerçekten özgürlükse bunun nerede olduğu ne fark eder?” <br/><br/>Neden coğrafya, özgürlüğün kendisinden daha önemli olsun? <br/><br/>Ve, neden özgürlüğü illa “burada” istiyorum? <br/><br/>Burası benim memleketim olduğu için herhalde. <br/><br/>İyi de insanın “memleketi” neresi? <br/><br/>Memleket dediğin şeyin tarifi sık sık değişir. <br/><br/>Bin yıl önce benim “ırkımın” memleketi Orta Asya’ydı. <br/><br/>Yüzyıl önce benim dedelerimin memleketine Yemen de dahildi. <br/><br/>Benim büyük dedemin “memleket” dediği “topak parçasıyla”, bugün benim “memleket” dediğim toprak parçası arasında büyük farklar var. <br/><br/>Memleketim neresi, yaşadığım yer mi? <br/><br/>Yoksa savaşların, anlaşmaların, siyasi pazarlıkların çizdiği sınırlar mı? <br/><br/>İstanbul mu benim memleketim yoksa bütün Türkiye mi? <br/><br/>Hakkâri’ye hiç gitmedim, orası benim memleketim mi? <br/><br/>Yarın bir gün “ayrılıkçı” Türklerle “ayrılıkçı” Kürtler anlaşırlar da ayrılmaya karar verirlerse, artık benim memleketim olmayacak olan Hakkâri’de “özgürlük ve demokrasi” olsun isteyecek miyim? <br/><br/>Yoksa sadece “elimizde” kalan toprak parçasının özgürlüğü mü ilgimi çekecek? <br/><br/>Hakkâri’de “ne olursa olsun” mu diyeceğim? <br/><br/>Eğer öyleyse neden bugün Hakkâri’deki insanların da özgür yaşamasını istiyorum? <br/><br/>İstanbul’da ve Hakkâri’de aynı bayrağın dalgalanmasından mı? <br/><br/>Ben, bayrağa çok aldırmam ki... <br/><br/>Çok ciddiye de almam. <br/><br/>Altı yüz yıl önce, şu anda benim oturduğum yerde Bizans bayrağı vardı. <br/><br/>Nerede şimdi o bayrak? <br/><br/>Herhalde o zamanlar o bayrağı çok önemseyen, o bayrak için hayatını veren insanlar yaşıyordu burada. <br/><br/>Bugün ne onlar var, ne bayrakları. <br/><br/>Altı yüz yıl sonra burada kimin bayrağının dikili olacağını biliyor muyuz? <br/><br/>Ya da altı yüz yıl sonra hâlâ bayraklar olacak mı? <br/><br/>Bayrağı boşverin, belki insanlar bile olmayacak burada, belki bütün insanlar dünyayı bırakıp uzayda başka bir yere taşınacaklar altı yüz yıl sonra. <br/><br/>Sürekli değişen bayrakları, sınırları, memleketleri neden önemseyip de özgürlüğün illa “burada” olmasını istiyorum? <br/><br/>Buranın dilinin benim dilim olmasından belki. <br/><br/>İyi ama Diyarbakır’daki adamın dili benimkiyle aynı değil ama ben orada da özgürlük olsun istiyorum. <br/><br/>Niye? <br/><br/>Bazen kendi samimiyetimden kuşkuya düşüyorum. <br/><br/>Bayrakların, devletlerin, sınırların, orduların, savaşların olmayacağı bir dünya istiyorum, böyle bir dünyanın olacağına da inanıyorum ama gene de “özgürlük” dendi mi illa burada da olsun diyorum. <br/><br/>Biraz çelişkili gözükmüyor mu? <br/><br/>Sanki “özgürlüğü” değil de “burayı” daha çok önemsiyorum, aksi olsa, özgürlüğün olduğu yere giderdim ama ben özgürlük buraya gelsin diye uğraşanlara katılıyorum. <br/><br/>Burası, neden “özgürlüğün” kendisinden daha önemli? <br/><br/>Burasını, özgürlüğün kendisinden daha mı çok seviyorum? <br/><br/>Tam bilmiyorum ama galiba burayı seviyorum, bayrağını, sınırını falan değil, burayı seviyorum, buranın küfürlerini seviyorum, buranın hergeleliğini, buranın yemeklerini seviyorum. <br/><br/>Belki biraz da tembelim, ben özgürlüğe gideceğime özgürlük bana gelsin diye bekliyorum. <br/><br/>Gelecek mi? <br/><br/>O kadar çok istiyorum ki, eğer gelmezse, bir başka ülkeye değil ama bir başka âleme giderken üzgün gideceğim.</p>
<br/>
<br/>
<br/>



<br/>


<div id="taraf_not">
</div>

</div>


</div>
