# Gitmesek de...

*Ahmet Altan 03.03.2009*

<div class="taraf_structure_2col_1zq">
<div class="margen_n">



 <p>Sonsuz bir beyazlık... <br/>Gece çöktüğünde kar kendi beyazlığıyla parlıyor. <br/>Çamurdan yapılmış evler neredeyse çatılarına kadar kara batmış. <br/>Köpekler bile üşümüş, arada bir yorgunca havlıyorlar. <br/>Uzaktan kurt sesleri geliyor. <br/>Küçük pencerelerde soluk ışıklar. <br/>Evlerin içi ter, tezek ve yağ kokuyor. <br/>İnsanlar bir ateşin başında kümelenmiş, sessizce oturuyorlar. <br/>Kenardaki sedirde, üstüne battaniyeler örtülmüş bir kadın, dudaklarını ısırarak sesini zaptetmeye çalışarak inliyor. <br/>Bütün yollar kesilmiş. <br/>Ne köye gelebilen var ne de köyden gidebilen. <br/>Doktor yok. <br/>Ebe de. <br/>Hep birlikte bekliyorlar. <br/>Yaşlılardan biri dua ediyor. <br/>Ayakta duran genç bir taze yüzünü saklayarak ağlıyor. <br/>Kadın ölecek mi, kurtulacak mı bilmiyorlar. <br/>Böyle köyler, ölümü bekleyen böyle insanlar var bu ülkede. <br/>Birinci sayfanın altında, gece vakti bir köy yolunu açmaya çalışan bir aracın resmini göreceksiniz. <br/>O resmin arkasında, size anlatmaya çalıştığım türden hikâyeler ve acılar yatıyor. <br/>Sonsuz beyazlıklar içinde kaybolmuş o köylerin, o insanların maceralarına çok fazla rastlamazsınız gazetelerde. <br/>Yok farz edilirler. <br/>Politikacıların kendi aralarındaki kavgaları onların hayatını ilgilendirmez. <br/>Ülkeye şeriat da gelse, padişahlık da olsa onların yaşantılarını etkilemez. <br/>Bizim bütün konuştuklarımız, yazdıklarımız önemsizdir onlar için. <br/>Önemsiz bulmakta da haklıdırlar. <br/>Ne padişahlık açmıştır onların yollarını, ne cumhuriyet. <br/>Hangi parti iktidarda olursa olsun, onlar için kış geldiğinde iktidarda olan tek güç yolları kapayan kardır. <br/>Allah’tan başka sığınacak kimseleri yoktur. <br/>Belki de o yüzden, en fazla Allah’tan söz edene verirler oylarını. <br/>Kimilerine göre onlar “gerici”, “muhafazakâr”, “akılsızdır.” <br/>Onlar ise, kendilerine böyle diyenlere hiç aldırmazlar. <br/>Yolları kesiktir onların. <br/>Ve, bütün dünya, laiki, irticacısı, şeriatçısı, cumhuriyetçisi, demokratı, solcusu, sağcısı, faşisti “yolun öbür yanında” yaşayanlardır onlar için. <br/>Kimse onlardan söz etmez. <br/>Onlar kimseyi dinlemez. <br/>Kışın öldüklerinde, ölülerinden bahara kadar kimsenin haberi olmaz. <br/>Her kış birileri ölür zaten. <br/>Karların altına zorlukla gömerler ölülerini. <br/>Küçük bebekler, hamile kadınlar, yaşlılar kırılır gider. <br/>Ve, cumhuriyet onlar için okullarda şarkı söyler. <br/>“Orada bir köy var uzakta <br/>Gitmesek de, görmesek de <br/>O köy bizim köyümüz.” <br/>Oraya gitmeyeceğimizi, orayı görmeyeceğimizi baştan kabul etmişizdir. <br/>Zaten bizim için önemli olan oraya gitmek, orayı görmek değildir. <br/>Önemli olan, “oranın” kimin olduğudur. <br/>Orası “bizimdir.” <br/>Gitmesek de bizimdir, görmesek de bizimdir, yollarını açmasak da bizimdir. <br/>Şu soruyu hiç sormayız tabii. <br/>“Oranın bizim olmasının orada yaşayanlara faydası ne?” <br/>Bizim olmasa ne olacak? <br/>Yollar kapalı olduktan, insanlar öldükten, çocuklar okuyamadıktan sonra ha bizim olmuş, ha Yeni Zelandalıların, ha Nijeryalıların, ne fark eder? <br/>Gitmediğimiz, görmediğimiz köy bizim değildir. <br/>Kimsenin değildir. <br/>O köy, karın, soğuğun, acının, ölümün, yalnızlığın, çaresizliğindir. <br/>Ve, böyle binlerce köy vardır bu ülkede. <br/>Yolları kesik köyler. <br/>Kadınların, çocukların öldüğü köyler. <br/>Birbirleriyle kavga eden siyasetçilerin aldırmadığı köyler. <br/>Onların hikâyelerini bilmezsiniz. <br/>Sizden habersiz doğar, sizden habersiz ölürler. <br/>Orada bir köy vardır... <br/>Gitmezsiniz, görmezsiniz... <br/>O köy sizin değildir. <br/>O köy, karın, ölümün, soğuğun, yalnızlığındır. <br/>Ve, size her ölümde lanet eder.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4305.htm), [web.archive.org (arşiv bağlantısı)](http://web.archive.org/web/20090905085954/http://www.taraf.com.tr:80/makale/4305.htm)
