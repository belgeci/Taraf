# Yeni sorun ihtiyacı...

*Ahmet Altan 12.06.2008*

<div class="taraf_structure_2col_1zq">
<div class="margen_n">



 <p>Gelişmişlik, sanıyorum, sorunların küçülüp çeşitlenmesi anlamına geliyor.<br/>
Geri kalmış ülkelerde ise bunun tam tersi oluyor, az sayıda dev boyutlu sorunlar toplumları eziyor.<br/>
Bundan otuz yıl kadar önce babam İsveç izlenimlerini yazarken, o sıralarda İsveçlilerin en hararetli biçimde tartıştığı konudan da söz etmişti.<br/>
Asansörlerde kat düğmeleri dik mi yoksa yatay mı yerleştirilsin, onu konuşuyorlarmış.<br/>
Çünkü düğmeler dik yerleştirildiğinde çocukların boyu üst kat düğmelerine yetişmiyormuş.<br/>
Doğrusu ya, böyle konular konuşabilen bir topluma gıpta etmiştim.<br/>
Biz böyle lükslere hiç sahip olamadık.<br/>
Yıllardan beri hep aynı sorunu tartışıyoruz.<br/>
Türkiye ne olacak?<br/>
Ve, hepimiz bu sualin altında eziliyoruz.<br/>
Hayatın ayrıntılarına ait sorunlar, “şimdi sırası değil bunların” etiketiyle kenara atılıyor.<br/>
Kendi kişisel tercihlerimizi hayata geçirme isteklerimiz neredeyse “züppelik” sayılıyor.<br/>
O koskocaman “Türkiye ne olacak” sorusunun dışındaki soruları küçümsemeye öylesine alışmışız ki bazen “hayat memat” meselesi olan, çok önemli dertleri bile elimizin tersiyle bir kenara itebiliyoruz.<br/>
O tür sorunları olan insanları bilerek isteyerek dehşetli bir acının içine yuvarlayıp arkamızı dönebiliyoruz.<br/>
Toplumun içinde yeni yeni beliren bir sorun var.<br/>
“Vicdani retçiler.”<br/>
Bazı insanlar, inançları nedeniyle asker olmak, silah tutmak istemiyorlar.<br/>
Asker olmayı reddediyorlar.<br/>
Gelişmiş bir ülkede bu insanların durumları, talepleri, sorunlarının nasıl çözülebileceği enine boyuna tartışılırdı.<br/>
Ama bizim ülkemizde bu insanlar “ayıplanıyor”.<br/>
Onları desteklemek, seslerine kulak vermek suç sayılıyor.<br/>
?u muhteşem madde var ya hani, “insanları askerden soğutma” maddesi, işte onun içine giriyorsunuz.<br/>
Bu maddenin kendisi zaten tartışılmaya muhtaç bir madde.<br/>
Neden, sadece askerliği övmek zorundayız?<br/>
Neden, zorunlu askerliği konuşamayız?<br/>
Niye, bütün erkeklerin hayatlarının en kıymetli yıllarını bir kışlada harcaması gerektiğine inanırız?<br/>
Bunlar, konuşulması, cevabı aranması yasak sorular.<br/>
Üstelik, bu yasak öylesine ağır bir baskıyla geliyor ki kimse buna karşı çıkmaya cesaret edemiyor.<br/>
Karşı çıkanlar da çok büyük bedeller ödüyor.<br/>
“Vicdani retçilerin” neler çektiğini kimse bilmiyor.<br/>
Hem sayıları çok az olduğu için, hem de askerlik konusundaki “mahalle baskısı” askerlikten hoşlanmamayı yıpratıcı biçimde kınadığı için onlarla ilgilenen pek çıkmıyor.<br/>
İlk vicdani retçi yıllarca hapis yattı.<br/>
?imdi ona katılan yenileri baskılarla, işkencelerle karşılaşıyor.<br/>
Hiçbirimiz, onlara yapılanların hesabını sormuyoruz.<br/>
Hatta, ayrı fikirlerden insanlar bile aynı kızgınlıkla yaklaşıyor onlara.<br/>
Onların ne kadar cesur bir iş yaptıklarını, böyle bir ülkede hayatlarını, geleceklerini ortaya koyarak tabulara karşı savaştıklarını görmezden geliyoruz.<br/>
Görmezden de gelmeliyiz zaten.<br/>
Çünkü onları “görürsek” vicdanlarımız bize onlara sahip çıkma emri verebilir, onlar kadar olmasa da cesur olmamız gerekebilir.<br/>
Ama ne o vicdan, ne o cesaret var bizde.<br/>
Görmemek daha iyi.<br/>
Hem zaten o koskoca “Türkiye ne olacak” sorusunun yanında birkaç insanın, onların vicdanının, acılarının ne önemi var?<br/>
Hiçbir önemi yok.<br/>
Ben, hem askerî hapishanelerde çürüyen o çocuklar için...<br/>
Hem de bir türlü insanca “küçük” sorunları olamayan bu ülke için üzülüyorum.<br/>
Biz “vicdani retçileri” tartışabilir miyiz?<br/>
Bir kaya gibi hayatımıza düşen bu “Türkiye” sorununu biraz kenara kımıldatıp, onlara gündemimizde minicik bir yer açabilir miyiz?<br/>
Aslında buna karar verecek olan medya ve köşe yazarları.<br/>
Onlardan birkaçı bu çocuklara sahip çıksa belki “yeni” bir sorunumuz olur.<br/>
Hatta belki o çocukları baskılardan kurtarabiliriz.<br/>
Ama önce bu sorunun “ciddiyetine” inanan, vicdanında bu sorun için yer açabilen, mahalle baskısından korkmayan birileri lazım bize.<br/>
Bazen bir insanı kurtarmanın bir ülkeyi kurtarmaktan daha önemli olabileceğine inanan birileri.<br/>
Umarım öyle birileri çıkar.<br/>
Umarım o çocukları kurtarmak için birkaç el uzanır.<br/>
Sonra yeniden yüzyıldır süren ve hepimizi ağırlığıyla ezen o soruya dönebiliriz.<br/>
“Türkiye ne olacak?”<br/>
Herhalde, Türkiye’nin ne olacağını, biraz da bizim insanlarımıza nasıl davranacağımız belirleyecek.<br/>
Onları işkencelerden kurtarabilirsek, o zaman, Türkiye daha “iyi” olacak çünkü.<br/>
<br/>
12.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
