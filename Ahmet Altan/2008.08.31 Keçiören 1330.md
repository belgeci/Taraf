# Keçiören

*Ahmet Altan 31.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Mafya romantizmini anlatan filmleri severim.</p><br/>
<p>Hayatlarını ortaya koyan insanların birbirleriyle çatışması, büyük güvenlik güçlerinin elinden kurtulmaya uğraşması, dostlukları, ihanetleri, bunların arasına bir aşk sığdırmaya uğraşmaları hep ilgi çekicidir.</p><br/>
<p>Böyle filmlerde genellikle mafyayı tutarsınız.</p><br/>
<p>Ama dar bir yerde, bir mahallede, bir köyde, bir kasabada, mafya yönetimle elele vererek oradaki çaresiz insanlara zulmetmeye başladığında, romantizm biter, rezilce bir baskı başlar.</p><br/>
<p>Öyle filmlerde mafyanın ezdiği insanlarla bir hissedersiniz kendinizi.</p><br/>
<p>Keçiören’deki insanların polis kayıtlarına geçmiş şikâyetlerini okuduğumda doğrusu içim öfkeyle doldu.</p><br/>
<p>Onların nasıl insafsızca sahipsiz bırakıldıklarını hissettim.</p><br/>
<p>Dikkatlerin Keçiören’e dönmesi, biliyorsunuz, oradaki zabıtaların bir büfeciyi çivili sopalarla dövmesiyle başladı.</p><br/>
<p>Bir dükkâna girip oradaki insanı vahşice dövüyorlardı.</p><br/>
<p>Önce mesele bir “içki” meselesi olarak algılandı.</p><br/>
<p>AKP’li belediye başkanıyla adamlarının, bölgede içki satışından hoşlanmadıkları için bu satışı zorbalıkla engelledikleri görüntüsü yayıldı.</p><br/>
<p>Ama olaya biraz daha yakından bakınca gerçeklerin pek öyle olmadığı anlaşıldı.</p><br/>
<p>Zulüm vardı.</p><br/>
<p>İnsanları eziyorlardı.</p><br/>
<p>Dövüyorlardı.</p><br/>
<p>Korkutuyorlardı.</p><br/>
<p>Sindiriyorlardı.</p><br/>
<p>Yaptıklarının da ne dinle ne imanla alakası vardı.</p><br/>
<p>Anlaşıldığı kadarıyla orası ciddi bir çıkar grubunun eline geçmişti.</p><br/>
<p>Büfeciyi döven zabıtaların şefinin bir çeteciyle ilişkileri ve telefon kayıtları çıktı önce ortaya.</p><br/>
<p>Bölgeyi haraca kesen çeteci ise Ergenekon sanığı başka bir mafya reisine bağlıydı.</p><br/>
<p>Keçiören halkı, zabıtalarla Mafyanın ortak baskısı altına girmişti şikâyetçilere göre.</p><br/>
<p>Mafya hoşlanmadığı insanların dükkânlarını basıyor, şikâyetçi olanları kurşunluyor, buna karşı çıkan ve polise şikâyette bulunan olursa onların işyerleri de çeşitli nedenlerle belediye tarafından kapatılıyordu.</p><br/>
<p>Belediye başkanı şikâyetleri dinlemiyordu.</p><br/>
<p>Bütün bunları şikâyetçilerin poliste verdikleri ifadelerden okudum.</p><br/>
<p>Ben okudum ama Ankara’nın burnunun dibindeki olaylarla ilgili hükümetin üyeleri de, başbakan da tek satır okumamıştı.</p><br/>
<p>Hiç kimse Keçiören Zabıta Müdürü'nün bir çete reisiyle bağlantısı olmasından rahatsızlık duymamıştı.</p><br/>
<p>Niye öyle birinin zabıta müdürü yapıldığını sormamıştı.</p><br/>
<p>AKP, bir yandan Ergenekon’da “sonuna kadar” gidilmesini destekler gibi duruyordu ama bir yandan da kendine bağlı bir belediye bölgesinde Ergenekon sanıklarıyla bağlantılı bir çetenin cirit atmasına aldırmıyordu.</p><br/>
<p>Oradaki insanlara yardım etmek için kılını bile kıpırdatmıyordu.</p><br/>
<p>AKP yönetimine göre, AKP’lilerin Ergenekon bağlantılı ilişkiler kurması doğal mı?</p><br/>
<p>Çetelerle işbirliği yapması serbest mi?</p><br/>
<p>Niye bugüne kadar o ilçede neler olup bittiğini merak etmediler?</p><br/>
<p>Niye hiçbir Ankara milletvekili gidip oradaki şikâyetçi esnafı dinlemedi?</p><br/>
<p>Haraç vermeyen bir kasap dükkânının kurşunlanması, dükkân sahibinin silahla karşılık vermesi üzerine çatışma çıkması hiç mi kimsenin dikkatini çekmez?</p><br/>
<p>Bu sahneye tanık olan bir kuaför kadının susturulması hiç mi merak edilmez?</p><br/>
<p>Kimse şikâyetçilerin ifadelerini okumaz mı?</p><br/>
<p>Zabıta müdürünün polis kayıtlarına geçen ilişkileri soruşturulmaz mı?</p><br/>
<p>AKP, kendi adamlarına karşı fazla “yumuşak” gözüküyor.</p><br/>
<p>Şaban Dişli’nin “yolsuzluk” iddiaları onlarda hızlı bir refleks yaratmıyor.</p><br/>
<p>Yavaş davranıyorlar.</p><br/>
<p>Kendilerine ait belediyelerde olanlara da sırtlarını dönüyorlar.</p><br/>
<p>Başbakan, bir yarım saatini ayırıp Keçiören’deki şikâyetçi insanların ifadelerini bir okusun.</p><br/>
<p>Orada bir zorbalık yaşanıyor.</p><br/>
<p>Üstelik bir de buna din kisvesi giydiriliyor.</p><br/>
<p>Din adına baskı yapma hakkına kimse sahip değil.</p><br/>
<p>Bu her açıdan suç.</p><br/>
<p>Bir kere buna tevessül eden bütün AKP belediyeleri engellenmeli.</p><br/>
<p>Ama bir de haraç işlerine “din” maskesi takanlar var. </p><br/>
<p>Keçiören Belediye Başkanı, çetelerle ilişkisi kayıtlara geçmiş birini niye zabıta müdürü yaptığını açıklamalı.</p><br/>
<p>Sonra o bölgeyi haraca kestiği söylenen çetenin reisiyle nasıl bir yakınlığı olduğu konusunda bilgi vermeli.</p><br/>
<p>Hükümet, bu ilçedeki insanların şikâyetlerini dinlemeli.</p><br/>
<p>“Sırf AKP düşmanlığından böyle ifadeler veriyorlar” derlerse eğer, onlara hemen zabıta müdürünün çete reisiyle yaptığı konuşmaların kayıtlarını okumalarını öneririm.</p><br/>
<p>AKP’nin ciddi bir “samimiyet” sorunu var.</p><br/>
<p>Yolsuzluğa, suça karşı olduğunu söylüyor ama bu işleri yapanlar AKP’li olduğu vakit ciddi tepkiler göstermiyor.</p><br/>
<p>Neden?</p><br/>
<p>Bir iktidar, ülkedeki pislikleri temizlemek istediğini söylediğinde önce kendi içinden başlamalı.</p><br/>
<p>Keçiören’e bir baksınlar.</p><br/>
<p>Ben baktım, dehşete düştüm.</p><br/>
<p>Bakalım onlar baktığında neler hissedecekler.</p><br/>
<p>Bakarlarsa tabii.</p><br/>
<p>Kendi üyelerinin yaptıklarına bakmaktan hoşlanmıyor gibi duruyorlar çünkü. </p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
