# Peki...

*Ahmet Altan 25.06.2010*

<div class="yazi"><p>Tamam, sorunları çözmek yerine bunların çözülemeyeceğini kabul edelim.</p>
<p>Diyelim ki hiç kimse akıl çizgisi içinde bir çözüme yanaşmayacak.</p>
<p>Herkes, diğerine “ben sana gösteririm” diyecek.</p>
<p>Dövüşecek, diğerinin canını yakmaya çalışacak.</p>
<p>Peki.</p>
<p>Sonra ne olacak?</p>
<p>Çok eski bir kovboy filmi hatırlıyorum.</p>
<p>Gregory Peck’le Charlton Heston, sabahın erken saatlerinde bir kavgaya tutuşurlar ıssız bir tepede.</p>
<p>Saatlerce birbirlerini yumruklarlar.</p>
<p>Yıkılırlar, kalkarlar.</p>
<p>Sonunda birlikte yıkılır ve kalkamazlar.</p>
<p>Kavga, ikisi de kımıldayamaz halde yatarken öyle biter.</p>
<p>Şimdi aynı topraklarda birbirimizi öldürüp duruyoruz.</p>
<p>Durmayacağız, barışmayacağız.</p>
<p>Eee, ne olacak?</p>
<p>Kırk bin kişi öldü, kırk bin kişi daha ölecek.</p>
<p>Sonra?</p>
<p>Kırk bin kişi daha.</p>
<p>Sonra?</p>
<p>Kırk bin kişi daha.</p>
<p>Bir toplum kaç bin ölüyü taşıyabilir?</p>
<p>Sonunda hep birlikte yıkılıp kalacağız.</p>
<p>Askerler diyorlar ki “bu iş sadece silahla olmaz.”</p>
<p>PKK’lılar diyorlar ki “silahla gidilecek yerin sonuna geldik.”</p>
<p>Askerlerin de PKK’lılarında böyle söylediğini ben kendi kulaklarımla duydum.</p>
<p>Herkes “silahla olmaz” diyor ama silah da kılıfına konmuyor bir türlü.</p>
<p>Silahla bir sonuç alınmayacağını bile bile, bunu söyleye söyleye ne kadar savaşabilir insanlar?</p>
<p>Var mı bunun cevabını bilen?</p>
<p>Ordu PKK’yı yenemez, PKK da orduyu yenemez.</p>
<p>Kürtler Türklerin isteklerini zorla kabul etmez, Türkler Kürtlerin isteklerini zorla kabul etmez.</p>
<p>Bunun aksini söyleyen yok.</p>
<p>Herkes isteklerin zorla kabul ettirilmeyeceğini de biliyor ama zorla kabul ettirmeye çalışıyoruz.</p>
<p>Bunu neden yaptığımızı bilen var mı?</p>
<p>Bu sorunun çözümü, savaşı bitirmenin çaresi var.</p>
<p>Çok da zor değil.</p>
<p>Eşit olacağız, Türkler hangi haklara sahiplerse Kürtler de aynı haklara sahip olacak.</p>
<p>İki taraf da silahı susturup bu konunun sakin bir şekilde tartışılmasına bir şans tanıyacak.</p>
<p>Söylenince çok basit.</p>
<p>Yapmaya kalktığında çok zor.</p>
<p>Kimse silahı susturmuyor.</p>
<p>Otuz yıl içinde bir “silah bağımlılığı” geliştirmiş gibiyiz, sanki çözüm silahla elde edilsin ve biz “silahımızın zoruyla” çözümü sağlamış olalım istiyoruz.</p>
<p>Böyle bir şey olmayacak.</p>
<p>Kimse çözümü silahla sağlayamayacak.</p>
<p>Çözüm silahta değil.</p>
<p>İnsanoğlu çok savaş, çok kahraman, çok yiğit gördü, Atilla Avrupa’nın göbeğine kadar ilerledi, İskender dünyanın yarısından fazlasını fethetti, İngiltere dört bir yana hükümran oldu, Osmanlı koca bir toprağı ele geçirdi.</p>
<p>Sonra?</p>
<p>Hunların, Makedonların, İngilizlerin, Osmanlıların silahla aldığı topraklara ne oldu?</p>
<p>Nerede o imparatorluklar?</p>
<p>Yoklar.</p>
<p>O savaşlarda ne kadar çok insan öldüğünü hatırlayan var mı?</p>
<p>Türkiye sonunda bu sorunu çözecek, bu kaçınılmaz, çözmezse hayat çözdürür.</p>
<p>Olan ölenlere olur.</p>
<p>Kırk bin kişi öldü, kırk bin daha ölür, sonra kırk bin daha, sonra kırk bin daha...</p>
<p>Nereye kadar?</p>
<p>Sonunda iki taraf da yıkılır kalır.</p>
<p>Bunun kime ne yararı olacak peki?</p>
<p>Biliyorum, akıl sıkıcıdır, akıllı öğütler vermek de sıkıcıdır, doğrusu ya bu kadar sıkıcı olmaktan ben de sıkıldım ama akıl yoksunluğu da çok pahalıya mal oluyor, çok insan ölüyor.</p>
<p>Çözüm belli, yöntem belli, herkesin eşit olduğu bir toplum kuracağız, bu toplumu kurabilmek için de silahları susturup konuşacağız.</p>
<p>Ya da...</p>
<p>Öldüreceğiz, öldüreceğiz, öldüreceğiz...</p>
<p>İki taraf da yıkılana kadar.</p>
<p>Film, biz kan revan içinde kımıldayamaz halde yatarken bitecek.</p>
<p>Böyle bitmesini istiyorsanız dövüşün.</p>
<p>Yorgunluktan yıkılana kadar vurun.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-peki.htm), [web.archive.org (arşiv bağlantısı)](http://web.archive.org/web/20100628021227/http://www.taraf.com.tr:80/ahmet-altan/makale-peki.htm)
