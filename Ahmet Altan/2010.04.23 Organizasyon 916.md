# Organizasyon

*Ahmet Altan 23.04.2010*

<div class="yazi"><p>Danıştay cinayetinin nasıl dallı budaklı büyük bir organizasyonun eylemi olduğu şimdi ortaya çıkıyor.</p>
<p>Katilin bir gün önce Danıştay’a “keşif” amacıyla yaptığı “ziyaretin” ve cinayet günü olup bitenlerin görüntüleri “kamera kayıtlarından” itinayla siliniyor.</p>
<p>Sonra “kameralar cinayet günü bozuktu” deniyor.</p>
<p>Kayıtları silen kim?</p>
<p>Danıştay’ın “güvenliğini” sağlamakla yükümlü şirket.</p>
<p>Bu şirket kime ait?</p>
<p>Ordu Yardımlaşma Kurumu OYAK’a.</p>
<p>Başında kim var?</p>
<p>Emekli bir albay olan MİT görevlisi.</p>
<p>Belli ki cinayet için bütün hazırlıklar “büyük bir örgüt” tarafından ince ince hesaplanıp yapılmış.</p>
<p>Katil belinde silahıyla içeri denetlenmeden girecek, yargıcı vuracak ve “yakalanmadan” çıkacaktı.</p>
<p>Her şey son ana kadar plana uygun yürüdü.</p>
<p>Katil “görünmeden” keşif yaptı, Danıştay’a silahla rahatça girdi, yargıcın odasına kadar çıktı, yargıcı vurdu ve kaçmak için hareketlendi.</p>
<p>Plan da orada bozuldu.</p>
<p>Bir polis katili yakaladı.</p>
<p>Organizasyon o noktada bilmediğimiz bir nedenden dolayı aksadı ve bütün oyun altüst oldu.</p>
<p>Katil yakalanıyor ama bu cinayetin üzerine derhal yapılan konuşmalar ve yazılan yazılar “katil yakalanmamış” gibi yapılıp yazılıyor.</p>
<p>Sanki hepsi daha önceden hazırlanmış da “katilin yakalanmasına” rağmen devreye girmiş gibi.</p>
<p>Dün <i>Zaman</i> gazetesinde Ekrem Dumanlı o zamanki açıklamalarla manşetlerden bazı örnekler vermişti.</p>
<p>Dönemin Cumhurbaşkanı Ahmet Necdet Sezer hemen, “bu laik cumhuriyete yapılmış bir saldırıdır” diyor mesela.</p>
<p>Bugün gerçeklerin büyük bir kısmını bilerek olaylara yeniden baktığımızda Sezer’in açıklamasının gerçekleri tam anlamıyla çarpıttığını görüyoruz.</p>
<p>“Saldırı laik cumhuriyete” değil, saldırı “demokrasiye” yapılıyor.</p>
<p>Ama Sezer “laik cumhuriyete saldırı yapıldı” diyor.</p>
<p>O zamanki cumhurbaşkanına bu “bilgiyi” kim veriyor, kim “efendim laik cumhuriyete saldırdılar” diyor ve cumhurbaşkanının bütün toplumun hedefini şaşırtacak bir açıklama yapmasını sağlıyor?</p>
<p>Cumhurbaşkanı Sezer’in demokrasiyi kesintiye uğratmak isteyen “büyük bir çetenin” parçası olduğunu düşünemeyeceğimize göre onu “yanıltandan” kuşkulanmamız gerekiyor.</p>
<p>Sezer’e kim o bilgiyi verdiyse, öyle konuşmasını sağladıysa, onun da bir soruşturulması lazım.</p>
<p>Soruşturulması gereken sadece Sezer’in “yakın çevresi” değil elbette.</p>
<p>Ordu Yardımlaşma Kurumu OYAK’a, dolayısıyla orduya da sormamız gerekiyor, “sizin adamlarınız bu çetenin içinde ne arıyor?”</p>
<p>Siz onların neler yaptığını bilmiyor muydunuz?</p>
<p>Neredeyse bütün Türkiye’yi izleyip fişlerken kendi içinizdeki “çete üyelerini” nasıl görmediniz?</p>
<p>MİT’e de bakılması lazım tabii, “eski bir MİT üyesi” çetenin içindeyse başka hangi MİT üyeleri bu cinayetle ilişkili?</p>
<p>MİT, “eski elemanının” yaptıklarından habersiz mi?</p>
<p>Ankara’da Danıştay davasına bakan ilk mahkeme “kameralar bozuktu” açıklamasına hemen “inanmış” ama daha sonra davaya bakan Ergenekon Mahkemesi inanmamış ve kamera kayıtlarını TÜBİTAK’a inceleterek gerçeği ortaya çıkarmış.</p>
<p>Ankara’daki yargıç niye bu kadar çabuk inandı “böyle bir yalana”, neden hiç kuşkulanmadı, hiç soruşturmadı?</p>
<p>Eğer Ergenekon davası olmasaydı biz Danıştay cinayetiyle ilgili gerçeklerin büyük bölümünü bilmeyecektik.</p>
<p>“Ergenekon yok” diyenler, bu davayı yolundan saptırmaya uğraşanlar hâlâ aynı görüşteler mi, Ergenekon’un olmadığını mı savunuyorlar?</p>
<p>Onlara göre bu Danıştay cinayetini kim tezgâhladı, kim yargıcı öldürttü, kim “kameralardaki görüntüleri” sildi, kim Türkiye’nin cinayeti bir “şeriatçının” işlediğine inanmasını istedi?</p>
<p>Türkiye bu yalana inansaydı sonra ne olacaktı?</p>
<p>Bu cinayet büyük bir organizasyonun işi.</p>
<p>Şimdi bu organizasyonun OYAK’taki, ordudaki, siyasetteki, yargıdaki ilişkilerini araştırmak, her şeyi, her ihtimali, her kuşkuyu soruşturmak zorundayız.</p>
<p>Kendi iktidarları için yargıçları öldürmekten, gerçekleri saptırmaktan, bütün ülkeyi bir kaosa itmekten kaçınmayan insanları ortaya çıkarmalıyız ki bu alçaklıklar tekrar etmesin, yargıçlar öldürülmesin, ülke karışmasın.</p>
<p>Son “yumruklar” bu “organizasyonun” hâlâ kıpırdadığını gösteriyor çünkü.</p>
<p><b><br/>ahmetaltan111@gmail.com</b></p></div>
