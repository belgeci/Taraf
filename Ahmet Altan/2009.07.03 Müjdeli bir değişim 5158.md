# Müjdeli bir değişim

*Ahmet Altan 03.07.2009*

<div class="taraf_structure_2col_1zq">
<div class="margen_n">



 <p>Cumhuriyet tarihinin en ilginç dönemlerinden birini yaşıyoruz. <br/><br/>Bütün hayatın “devlete ve devlet görevlilerine” göre tanzim edildiği “oligarşik” bir cumhuriyetten, her şeyin halka göre belirlendiği “demokratik bir cumhuriyete” geçme mücadelesi veriliyor. <br/><br/>Cumhuriyetin yapısının değiştirilmesi için verilen mücadelenin tam göbeğinde “ordu” konusunun durması elbette bir tesadüf değil. <br/><br/>Türkiye’yi halkın iradesinden bağımsız bir azınlığın yönetebilmesi ancak ordunun “silahlı bekçiliğiyle” mümkün. <br/><br/>Biraraya geldiklerinde büyük çoğunluğu oluşturan dindarların, Kürtlerin, solcuların, Alevilerin “özgür ve eşit” yaşama talepleri hep “silahla” baskı altına alınmış. <br/><br/>Bu kesimlerden “devlet görevine” seçilenler ise eski yeniçeriler gibi bir “devşirme” anlayışından geçirilmişler. <br/><br/>Dindarlar dindarlıklarını, Kürtler Kürtlüklerini, Aleviler Aleviliklerini “devlet kapsında” bırakıp içeri öyle girebilmişler. <br/><br/>Devletin içinde “asıl kimliklerinin” dışında “Atatürkçülük” diye tarif edilen yeni bir kimlik edinmişler. <br/><br/>Bu “devşirme” yöneticiler, Sünni olacaklar ama Sünni yaşam tarzını ve ibadet etme biçimini terk edecekler, Kürt olacaklar ama “Kürtlüklerini” öne çıkartmayacaklar, Alevi olacaklar ama Aleviliklerini saklayacaklar, solcu olacaklar ama fikirlerini söylemeyecekler. <br/><br/>İbadetinden, Aleviliğinden, Kürtlüğünden, solculuğundan vazgeçmeyen “halk” ise “hakkını” isteyemesin diye sürekli bir baskı altında tutulacak. <br/><br/>Medyayla, edebiyatla, karikatürlerle beyinleri yıkanacak, dindarlar “yobaz”, Aleviler “mumsöndü yapan ahlaksız”, Kürtler “bölücü”, solcular “hain” gösterilecek. <br/><br/>İnsanlar dinlerinden, dillerinden, fikirlerinden “utanır” hale getirilecek. <br/><br/>Devlet ekonomide tek patron olacak. <br/><br/>Cumhuriyet çok uzun zaman bunu başarıyla yürüttü. <br/><br/>Dünyanın koşulları da buna izin verdi. <br/><br/>Ama dünya da Türkiye de değişti. <br/><br/>Türkiye, “küreselleşen, bütünleşen” dünyanın önemli bir parçası haline geldi. <br/><br/>İnsanlar “hakları” olduğunu öğrendi. <br/><br/>Üretim yapan “halk” yavaş yavaş zenginleşmeye, devletin boyunduruğundan çıkmaya başladı. <br/><br/>Zenginleşen “dindar” kesim siyasete ağırlığını koydu. <br/><br/>Kürtler, silahla “kimliklerini” kabul ettirme yolunu seçti. <br/><br/>Aleviler örgütlendi. <br/><br/>Devletle, halk “iktidar” için karşı karşıya geldi. <br/><br/>Şimdi dünya koşulları “halktan” yana. <br/><br/>Para, halkın elinde. <br/><br/>Halkın Kürt kesiminde “silah” var. <br/><br/>Ve, halk “yeter” diyor. <br/><br/>Sadece bu ülkenin halkı değil, dünya da “yeter” diye bağırmakta. <br/><br/>Bu ülkenin huzura kavuşabilmesi için halkın bu ülkenin “sahibi” olması gerekiyor. <br/><br/>Bunun önündeki engel ordu. <br/><br/>Gerek ordu, gerekse “ordu yanlısı medya” sürekli olarak aynı şeyi söylüyor: <br/><br/>“Cumhuriyet tehlikede.” <br/><br/>Söyledikleri doğru ama eksik. <br/><br/>Bu “oligarşik cumhuriyet” tehlikede. <br/><br/>Bu ülkede “azınlığın sultası” sona erecek. <br/><br/>Halkın iradesine tabi “demokratik” bir cumhuriyet kurulacak. <br/><br/>Ordu, “hukuk dışı” bir baskı kuramayacak halkının üzerinde. <br/><br/>Kendi kimliğini unutmak zorunda kalan “devşirmeler” tarafından değil, gerçek kimliklerine sahip çıkan insanlar tarafından birlikte yönetilecek bu ülke. <br/><br/>“Ben Kürdüm” diyen birini cumhurbaşkanı seçebileceğiz, “ben Aleviyim” diyen bir başbakanımız olabilecek, “Cuma namazlarını kaçırmayan” diyen bir genelkurmay başkanımız görev yapabilecek, “enternasyonalizme” inanan bir Marksist Meclis başkanlığını üstlenebilecek. <br/><br/>Bu ülkenin her vatandaşı, inancı, dini, dili, fikri ne olursa olsun diğerleriyle “eşit” konuma gelecek. <br/><br/>Bizim gerçek bir ülke, gerçek bir cumhuriyet, gerçek bir demokrasi olabilmemiz için önümüzdeki en büyük engel olan ordunun asli görevi olan askerliğe dönüp, elini siyasetten çekmesi bunun ilk adımı. <br/><br/>Bu ilk adımın sancılarını çekiyoruz. <br/><br/>Çok uzun sürmez bu. <br/><br/>Hayatın bizzat kendisi “orduya” bunu emrediyor, buna direnmek mümkün değil. <br/><br/>Ordu kışlasına çekilecektir. <br/><br/>Kendi halkına karşı “oligarşik” bir cumhuriyetin “bekçiliğini” çok fazla yapamaz. <br/><br/>Güneydoğu’daki savaş da barışla sonuçlanacaktır normalleşmeyle birlikte. <br/><br/>Asıl zorluğu belki de biz “ezilenlerin” kendi aralarındaki sorunlarda yaşayacağız. <br/><br/>“Devletin bölünmesinden” çok korkan bu cumhuriyet, kendi halkını insafsızca “böldü” çünkü. <br/><br/>Eğitim sistemiyle, medyasıyla, ezilen insanları birbirine düşman haline getirdi. <br/><br/>Yıllarca ezilen ve birbirine düşman olan bu insanları barıştırmak, birbirlerinden duydukları kuşkudan kurtarmak, onların arasında eşitlik oluşturmak için eğitim sisteminden, medyanın yapısına kadar çok önemli değişikliklerden geçmemiz gerekecek. <br/><br/>Türkiye’de büyük değişim başladı bence. <br/><br/>Bu değişimin en görünür ve en çarpıcı adımı ordunun konumu ama onu hallettikten sonra daha epeyce değişimden geçeceğiz. <br/><br/>Her çocuğun kendine ait bir odasının olacağı, her gencin özgürlüğü alabildiğine yaşayacağı, yaşlıların “bakın nasıl bir ülke yarattık” diye gülümseyeceği bir geleceğe doğru gidiyoruz. <br/><br/>Bu yolculuk biraz zor belki ama varılacak menzil çok huzurlu.</p>
<br/>
<br/>
<br/>



<br/>


<div id="taraf_not">
</div>

</div>


</div>
