# İktidar ve muhalefet

*Ahmet Altan 04.08.2010*

<div class="yazi"><p>Hükümet nedir?</p>
<p>Hükümet, devlet denen örgütün yöneticisidir ve bu örgütteki her aksaklıktan sorumludur.</p>
<p>Bütün aksaklıkları soruşturmak, sorumluları bulmak ve gereğini yapmak onun görevidir.</p>
<p>Devletin bir parçası olan ordu da hükümetin sorumluluğundadır.</p>
<p>Biz, önceki gün Hantepe’deki PKK baskınının Heron tarafından çekilmiş görüntülerini yayınladık.</p>
<p>PKK baskını, otuz ayrı askeri noktada izlenmiş ama hiçbir önlem alınmamıştı.</p>
<p>Daha önce de Emniyet istihbaratın “PKK baskınını” haber veren “faksını” yayınlamıştık, bu bilgiye rağmen baskını caydıracak hiçbir şey yapılmamıştı.</p>
<p>Dağlıca baskınından bu yana en az dört “karakol baskınının” önceden bilindiği halde baskınların engellenmediğini gösteren belgeler çıktı ortaya.</p>
<p>Ordu, PKK’nın karakol baskınlarını engellemiyor, Dağlıca’da olduğu gibi bazen PKK’nın geleceği yolun üstündeki mevzileri boşaltıyor, bazen de Hantepe’de olduğu gibi askerlerin ölümünü naklen izliyor ama parmağını kımıldatmıyordu.</p>
<p>Bütün bu olayların “iyimser” yorumu, ordu yönetiminin benzerine rastlanılmayacak ölçüde yeteneksiz ve beceriksiz olduğuydu.</p>
<p>Kötümser yorum ise tüyler ürperticiydi.</p>
<p>Aslında “danışıklı bir dövüş” sürüyordu, askerler ve gerillalar öldürülüyordu ama orduyla PKK yirmi beş yıldır “savaşın hep sürmesi” için ortak bir strateji izliyor, savaşın bitmemesi için yardımlaşıyordu.</p>
<p>Reşadiye ve Dörtyol’daki PKK baskınlarında “JİTEM parmağının” ortaya çıkması, bu işbirliğinin tahminlerden de korkunç olabileceğini gösteriyordu.</p>
<p>PKK ve Kontrgerilla birlikte “operasyon” yapıyorlardı.</p>
<p>Dörtyol’da dört polisin öldürülmesini PKK üstlendi ama “operasyonda parmak izleri” yakalanan JİTEM’le arasındaki ilişkiler konusuna hiç değinmedi.</p>
<p>Bu çarpık ilişkinin “PKK bacağını” sorgulamak Kürt halkına düşüyor, “sizin binlerce insanı faili meçhullere kurban eden kontrgerillayla nasıl bir ilişkiniz var” diye PKK’ya sormak Kürt halkının işi.</p>
<p>Ama ordunun yaptıklarını sorgulamak, soruşturmak, gerçeği ortaya çıkarıp bunu açıklamak hükümetin görevi.</p>
<p>Hantepe baskınıyla ilgili hükümetten en küçük bir açıklama gelmiyor.</p>
<p>Sanki böyle bir olay olmamış, sanki baskının videosu yayınlanmamış, askerlerin nasıl kurban edildiği görülmemiş gibi davranıyor.</p>
<p>Hükümet bunu yapamaz, bu olay yokmuş gibi davranamaz.</p>
<p>Onun yönetimindeki ülkenin ordusundan bahsediyoruz.</p>
<p>Bugün Gazetesi’nin ortaya çıkardığı “Heron’u düşürme” planının, Gediktepe ve Hantepe baskınlarının “gerçeklerini” hükümet açıklamayacaksa, kim açıklayacak bu insanlara?</p>
<p>İktidar bu konularda sessiz.</p>
<p>Peki ya muhalefet?</p>
<p>Ergenekon sanıklarına kürsülerden sahip çıkan CHP Başkanı’ndan bu olaylarla ilgili en küçük bir eleştiri duydunuz mu?</p>
<p>CHP, Hantepe mevzilerinde göz göre göre öldürülen askerlerin hesabını sordu mu, o askerlere sahip çıktı mı?</p>
<p>Ergenekon sanıklarını kurtarabilmek için kendini parçalayan ana muhalefetin, iktidardan bu baskınların hesabını sorması gerekmez mi?</p>
<p>“Niye ordu bu baskınları önlemedi” diye yeri göğü inletmesi beklenmez mi?</p>
<p>Neden bu askeri skandallarda CHP’nin hiç sesi çıkmıyor?</p>
<p>Bu ülkenin muhalefet partisi değil mi o?</p>
<p>Bu baskınlar, bu ölümler bu ülkede olmuyor mu?</p>
<p>Ölen askerler CHP’nin umurunda bile değil, o Ergenekoncuları kurtarmak istiyor, peki ya “milliyetçi” MHP’ye ne dersiniz?</p>
<p>Şehit cenazelerini gösteri alanına çeviren, küçük kasabalarda Kürtlerin mahallelerini basmaya kalkışan Ülkücülerin “infiallerini anlayışla karşılayan” MHP, neden “öldürülen askerlerin” niye böyle öldüğünü hiç merak etmiyor?</p>
<p>Ordunun kendi askerini korumaması “milliyetçiliğe” pek mi uygun?</p>
<p>Peki ya “anayasa referandumunu” boykot edebilmek için büyük kampanyalar yürüten BDP?</p>
<p>Batı bölgelerindeki Kürtlerin hayatlarını tehlikeye batan “PKK-Kontrgerilla” operasyonlarıyla ilgili hiç mi söylenecek sözü yok?</p>
<p>Dörtyol’da yaşananların “içyüzünü” hiç mi merak etmiyor?</p>
<p>O küçük kasabada büyük tehlikeler yaşayan Kürtler, BDP’nin ilgi alanına girmiyor mu, siyaset sadece “gösteri” mi, siyasetin gerçeklerle ilgisi yok mu?</p>
<p>Biz yirmi beş yıldır bir savaş yaşıyoruz, Kürt ve Türk binlerce çocuğumuzu kaybettik bu savaşta ve siyasetçilerin hiçbiri bu “savaşın” gerçeklerini sorgulamıyor.</p>
<p>Onlar böyle ortaklaşa susunca, soru sormak, bize, hepimize, bu ülkenin bütün Türklerine ve Kürtlerine düşüyor:</p>
<p>“Neden susuyorsunuz? Hangi siyasi çıkar karşılığında bu çocukların ölümleri karşısında böyle sessiz kalıyorsunuz?”</p>
<p><b><br/>ahmetaltan111@gmail.com</b></p>
</div>

Kaynak: [taraf.com.tr](http://www.taraf.com.tr:80/ahmet-altan/makale-iktidar-ve-muhalefet.htm), [web.archive.org (arşiv bağlantısı)](http://web.archive.org/web/20100816133539/http://www.taraf.com.tr:80/ahmet-altan/makale-iktidar-ve-muhalefet.htm)
