# Laf, laf…

*Ahmet Altan 14.08.2010*

<div class="yazi"><p>Diyelim ki PKK diye bir örgüt yok.</p>
<p>Diyelim ki savaş da yok.</p>
<p>Ama yirmi milyon Kürt mutsuz, kimliklerinin, kültürlerinin, dillerinin kabul edilememesinden rahatsız.</p>
<p>Bu ülke, bu devlet, bu toplum yirmi milyon vatandaşının sorununa bir çare aramayacak mı?</p>
<p>Savaş olmasa, bu insanların mutsuzluğu hiçbir sorun yaratmayacak mı?</p>
<p>Bir ülke, nüfusunun yaklaşık üçte birinin “huzursuz ve güvensiz” <br/>olması gerçeğiyle yaşayabilir mi?</p>
<p>Böyle bir toplum zehirlenmez mi?</p>
<p>Şiddeti, savaşı, silahı konuşup duruyoruz ama bu insanların “sorunlarının” nasıl çözüleceğini konuşmuyoruz.</p>
<p>Kürtlerin bir kısmı “federasyonla”, bir kısmı “özerklikle” sorunun çözülebileceğini söylüyorlar.</p>
<p>Niye bunu tartışmıyoruz?</p>
<p>Yirmi milyon insanın isteğini yok sayabilir misiniz?</p>
<p>Ortada kocaman bir sorun duruyor.</p>
<p>Siyaset, sorunları çözmek için var olduğuna göre bütün siyasi partilerin de bu sorunun çözümü için önerileri, projeleri olması gerekmez mi?</p>
<p>Nerede o çözümler?</p>
<p>Aynı durum anayasa için de geçerli.</p>
<p>Diyelim ki AKP yok.</p>
<p>Diyelim ki referandum da yok.</p>
<p>12 Eylül anayasası ile mi yaşayacağız?</p>
<p>Orduyu ve yüksek yargıyı toplumdan ve hukuktan bağımsız kılan bir yapının içinde esaretimizi sürdürecek miyiz?</p>
<p>Dünyanın en geri anayasalarından birini değiştirmek için harekete geçmeyecek miyiz?</p>
<p>Siyasi partilerin bu anayasanın değiştirilmesi için önerileri olmayacak mı?</p>
<p>Nerede o öneriler?</p>
<p>Nerede partilerin alternatif anayasa taslakları?</p>
<p>Şu referandum tartışmalarına bir kulak verin.</p>
<p>Böylesine düzeysiz bir üslupla, böylesine boş lafla herhangi bir sorun çözülebilir mi?</p>
<p>Bir “havuz” kavgasıdır gidiyor.</p>
<p>Her yana havuz açsanız ya da bütün havuzları yıksanız ne değişir?</p>
<p>Anayasanın hangi sorununu çözer bu?</p>
<p>Ya da PKK’yı tümüyle ortadan kaldırsanız ne olur?</p>
<p>Kürtlerin mutsuzluğuna nasıl bir çare bulmuş olursunuz?</p>
<p>Kürt meselesi ve anayasa değişikliği Türkiye’nin en önemli iki temel meselesi.</p>
<p>Bu iki temel mesele de gelip “AKP tartışmasına” dönüşüyor.</p>
<p>“Kürt meselesi” diyorsunuz, “AKP Kürt açılımını yanlış yaptı o yüzden sorun var” sözüyle karşılaşıyorsunuz, sanki AKP “açılımı” başlatmadan önce ülkenin Kürt sorunu yoktu.</p>
<p>“Anayasa değişikliği” diyorsunuz, “anayasa değişikliği kabul edilirse AKP siyaseten güçlenir” diyorlar.</p>
<p>Bu insanlara bakarsanız, Kürt meselesinden de, anayasa meselesinden de daha önemli olan mesele AKP meselesi.</p>
<p>Elbette mesele AKP meselesi değil ama sorunu ortaya öyle koymaktan çıkarları var.</p>
<p>“Muhafazakâr” AKP, değişim hamlelerinin öncülüğünü yapıyor çünkü “temsil ettiği” kitle gelişebilmek ve zenginleşebilmek için “barışa ve huzura” ihtiyaç duyuyor.</p>
<p>Anadolu’nun yeni zenginlerinin daha fazla üretebilmesi, daha fazla satabilmesi, daha fazla dünyaya açılabilmesi için sorunlarını çözmüş bir ortam gerekiyor.</p>
<p>Bugünkü yapıya sığmıyor bu yeni ekonomi.</p>
<p>Bir de Kürtler bu yapıdan çok acı çekiyor.</p>
<p>Benim asıl anlayamadığım, bugünkü yapının içine sığmayan, bu yapı içinde mutlu olmayan Kürtlerle Anadolu muhafazakârlarının “değişim” için neden ittifak yapamadığı.</p>
<p>Bir yandan Anadolu muhafazakârlarının “milliyetçi” damarı bu ittifaka engel olurken, bir yandan da Kürt siyasi elitinin siyasi hesapları bir duvar örüyor yakınlaşmaya.</p>
<p>İki kilidi olan bir dolabın iki ayrı anahtarına sahip bu iki “kitle”, içinde “çözümün” saklı olduğu dolabı, diğeriyle işbirliği yapmadan elindeki tek kilitle açmaya uğraşıyor.</p>
<p>Bu olamaz.</p>
<p>İkisinin de kilide anahtarlarını sokup, aynı anda, birlikte çevirmeleri gerekiyor.</p>
<p>Bunu yapabilirler mi?</p>
<p>Bugün çektikleri sıkıntılara ve acılara dayanamadıklarında yaparlar.</p>
<p>Hâlâ yapmadıklarına göre demek ki acılardan ve sıkıntılardan henüz yeterince bunalmamışlar.</p>
<p>ahmetaltan111@gmail.com</p>
</div>

Kaynak: [taraf.com.tr](http://www.taraf.com.tr:80/ahmet-altan/makale-laf-laf-2.htm), [web.archive.org (arşiv bağlantısı)](http://web.archive.org/web/20100815060039/http://www.taraf.com.tr:80/ahmet-altan/makale-laf-laf-2.htm)
