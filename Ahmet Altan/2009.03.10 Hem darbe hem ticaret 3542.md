# Hem darbe hem ticaret

*Ahmet Altan 10.03.2009*

<div class="taraf_structure_2col_1zq">
<div class="margen_n">



 <p>Doğrusu ya Savcı Öz’ün mahkemeye gönderdiği yedi sayfalık rapora dikkatimizi <i>Hürriyet</i> çekti. <br/>“Öldürülmedi, şüpheli oldu” başlığıyla verdiği Toygun Atilla imzalı haberde, “Dost Tarikatı lideri” İhsan Güven’in öldürülmesiyle ilgili olarak mahkemeye gönderilen rapora değiniyordu <i>Hürriyet</i>. <br/>Rapor, cinayetin Ergenekon örgütü tarafından işlendiğini ileri sürmüştü.<i> <br/>Hürriyet</i>’in biraz da alaycı bir şekilde verdiği raporu merak ettik biz de. <br/>Bahar Kılıçgedik raporu buldu. <br/>Bir ihbar mektubuna dayanan raporda çok ciddi iddialar vardı. <br/>Öldürülen İhsan Güven’in çok yakını olduğu bilinen şarkıcı Çelik’in sık sık Ankara’ya gelerek “Kürşat” kod isimli biriyle buluştuğu söyleniyordu. <br/>“Kürşat”, Jandarma İstihbarat Daire Başkanlığı’nın “dinlemeden” sorumlu yetkilisi Albay Atilla Uğur’un kod ismiydi. <br/>Uğur, şimdi Ergenekon sanığıydı. <br/>Bir gece şarkıcı Çelik’e rastladığımı hatırladım. <br/>Çok sevimli, saygılı, kibar genç bir adamdı. <br/>Daha önce gazetelerden okuduğum haberler sayesinde “tarikatla” ilişkisini bildiğim halde aklıma hiçbir şey gelmemişti.<i> <br/>Hürriyet</i>’in haberini ve raporu okuyunca “acaba biz kimlerle karşılaşıp konuşuyoruz” diye geçirdim içimden. <br/>Düşünsenize saygılı genç bir adamla ayaküstü sohbet ediyorsunuz ve onun çok karmaşık ilişkiler içinde olduğuna dair iddialar var. <br/>Ürkütücü bir ülkede yaşıyoruz. <br/>Tabii o yedi sayfalık raporda <i>Hürriyet</i>’in pek ilgisini çekmeyen çok ciddi başka iddialar da yer alıyor. <br/>Şu anda Ergenekon sanıkları arasında bulunan emekli General Levent Ersöz’ün hükümet üyelerini dinlettiği de savcıya gönderilen ihbar mektubunun söyledikleri arasında. <br/>Ersöz emir veriyormuş ve Kürşat adamlarına “hükümeti” ve başbakanı dinlettiriyormuş. <br/>Sonra topladıkları bu “bilgileri” Ergun Poyraz’a verip AKP aleyhinde kitaplar yazdırıyorlarmış. <br/>Bu kitaplar, Harp Okulu mezunu olan bir avukata okutturulduktan sonra bastırılıyormuş. <br/>Raporun bunlardan daha fazla ilgimi çeken bir bölümü var. <br/>Anladığım kadarıyla “Kürşat” kod isimli istihbarat albayı bir şirketin gizli ortağıymış. <br/>Bu şirket askerî malzemelerle ilgili ihalelere katılıyormuş. <br/>Bu şirketin Türk Silahlı Kuvvetleri’nden ihale almasını “Kürşat” bizzat takip ediyormuş.<br/>Eğer bu iddia doğruysa gayet garip bir durumla karşı karşıyayız. <br/>Bir yandan başbakan ve bakanlar dinlettiriliyor. <br/>Bir yandan darbe hazırlıkları yapılıyor. <br/>Bir yandan hükümeti zor duruma düşürtecek kitaplar yazdırılıyor. <br/>Bir yandan cinayetler işleniyor. <br/>Bir yandan da şirketler kurulup ordudan ihaleler alınıyor. <br/>Ve, iyi para kazanılıyor. <br/>Devletin içinde bir örgüt kurmanın, gizli bir iktidar oluşturmanın elbette parasal bir karşılığı var. <br/>Bizim ordunun neredeyse bütün işleri kapalı kapılar ardında yapılıyor. <br/>Ne bu ordunun gerçek bütçesini biliyoruz, ne de paraların nereye, nasıl harcandığını. <br/>Böyle olunca ordunun “şaibe” altında kalmaması mümkün değil. <br/>Savcının gönderdiği raporda, “Kürşat”la birlikte ordudan ihale alan şirketin ortağının adı var. <br/>O adamın şirketi gerçekten ihale almış mı ordudan? <br/>Almışsa kaç paralık ihale almış? <br/>En iyi teklifi o mu vermiş? <br/>Yoksa çok güçlü birileriyle birlikte çalıştığı için mi ihaleleri ele geçirmiş? <br/>Bunları aydınlatmak zor değil. <br/>Türk Silahlı Kuvvetleri, son on yılda yaptığı bütün ihaleleri açıklayabilir. <br/>“Devlet sırrı” diyeceklerini biliyorum ama ben de “hangi devlet sırrı” diye soracağım. <br/>Çünkü alınan malzemelerin büyük çoğunluğu zaten “yabancı” menşeli silahlar. <br/>Bu silahların neler olduğunu herhalde Türkiye ile ilgilenen bütün devletler biliyor. <br/>Ya da “giyecek” veya “yiyecek” ihaleleri. <br/>Bunların da “sır”la alakası yok. <br/>Hangi yiyeceklerin kaça alındığının sırrı mı olur? <br/>Bizim ordumuzu şeffaflaştırmamız lazım. <br/>Bu fikirden ordunun hiç hoşlanmadığını biliyoruz. <br/>Sadece halkın değil, bizzat devletin de orduyu denetlemesini istemiyorlar. <br/>Devletin içinde, kimsenin denetlemediği, hesap sormadığı, sorgulamadığı bir kurum olarak kalmak istiyorlar. <br/>Ama “gizlilik” kaçınılmaz olarak “kirlilik” getirir. <br/>Şaibe yaratır. <br/>Yaratıyor da. <br/>Mahkemelere gönderilen böyle cinayet raporlarında, “darbecilerin” desteklediği şirketlere ihale veren bir kurum haline düşüyor ordu. <br/>Bir ordunun şeffaflaşmasında nasıl bir sakınca bulunuyor? <br/>Eğer gizli ihaleler yapıp, gizlice para dağıtmak istemiyorsanız hiçbir sakınca yok. <br/>Bakın bu ülkede bütün gariplikler dönüp dolaşıyor sonunda gelip orduya dayanıyor. <br/>Bir cinayet davasında “ordunun” ne işi var? <br/>Niye o “raporda” sözü edilen adamları ordu daha önceden yakalamadı, yargılamadı? <br/>Sadece Ergenekon’dan dolayı değil “şaibeli” ihale iddiaları dolayısıyla da onları soruşturması gerekmiyor muydu? <br/>Ben şuna inanıyorum. <br/>Darbe iyi para kazandırıyor. <br/>Bazıları için darbeciliğin bu kadar çekici olmasının altında yatan nedenlerden biri de bu sanırım.</p>
<br/>
<br/>
<br/>



<br/>


<div id="taraf_not">
</div>

</div>


</div>
