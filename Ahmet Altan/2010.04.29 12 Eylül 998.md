# 12 Eylül

*Ahmet Altan 29.04.2010*

<div class="yazi"><p>Seçimlerin aksatılmadığı bir ülkede askerî darbe yapmak alçaklıktır.</p>
<p>Sana güvenip ülkesinin güvenliğini sana emanet eden, silahını alan, üniformanı diken, lojmanını yapan, cebine paranı koyan halkına ihanettir.</p>
<p>Senin “düşmanla” savaşacağını sanıp sana karşı hiçbir tedbir almayan insanını kalleşçe arkadan hançerlemektir.</p>
<p>İktidara gelebilmek için meydanlara çıkıp halkından oy istemeye gücü yetmeyen ödleklerin iktidarı silahla çaldıkları sefil bir zorbalıktır.</p>
<p>Darbe yapanların, darbe tezgâhlayanların, darbe planları hazırlayanların, “halkına ve ülkesine ihanetten” en ağır cezaya çarptırılmaları gerekir.</p>
<p>Onlar kendi halkının hainidir çünkü.</p>
<p>Biz çok alçak ve çok alçaklık gördük.</p>
<p>Hiçbirini cezalandırmadık.</p>
<p>“Makbul adam” muamelesi gören bu hainler, ülkeyi “darbe aşamasına” getirebilmek için en kanlı oyunları oynadılar.</p>
<p>“Ajanlarını” harekete geçirip sokaklarda insanları öldürttüler.</p>
<p>Halkı birbirine karşı kışkırttılar.</p>
<p>Büyük kıyımlara yol açtılar.</p>
<p>Katliamlar yaptırdılar.</p>
<p>Karargâhlarına saklanıp aşağılık bir memnuniyetle sokaklarda insanların ölmelerini seyrettiler.</p>
<p>Katilleri saklayıp barındırdılar.</p>
<p>12 Eylül ihanetini düzenleyen “üniformalı çetenin” başındaki general olan Kenan Evren hiç utanmadan “darbe şartlarının olgunlaşmasını” beklediklerini açıklamıştı.</p>
<p>Darbe nasıl olgunlaşmıştı peki?</p>
<p>Darbe, insan kanıyla olgunlaştı.</p>
<p>Ölümlerle, cinayetlerle olgunlaştı.</p>
<p>Sabah bir sağcıyı, öğleden sonra bir “solcuyu” vuran aynı silahı katillerin eline tutuşturanların planlarıyla olgunlaştı.</p>
<p>Her zamanki rezilce tuzaklarla olgunlaştı.</p>
<p>Defalarca aynı oyunları oynadılar.</p>
<p>“Derin devlet” denen kanlı bataklığı bunun için kurdular.</p>
<p>Devleti çürüttüler, çeteleştirdiler, hukuku yok ettiler, katillere makam verdiler.</p>
<p>Yaptıkları darbelerle doymadılar, hep daha fazla darbe yapmak istediler.</p>
<p>Susurluklar, Ergenekonlar bunların yüzünden topluma yapışıp kanını kuruttu.</p>
<p>Her suçu, cezalandırılmadan işlediler.</p>
<p>Kendi halklarını öldürmeye alıştılar.</p>
<p>Dokunulmazlıklarıyla şımarıp küstahlaştılar.</p>
<p>İhanet ettikleri halka bir de emirler yağdırdılar, aşağıladılar, horladılar.</p>
<p>Medyadaki yandaşları onları alkışladı, “paşa kükredi” diye manşetler attı, halkın oyuyla işbaşına gelmiş sivilleri ve onları seçenleri aşağılayıp “hainleri” yüceltti.</p>
<p>Dört koldan sardılar bizi.</p>
<p>Bizi öldürdüler.</p>
<p>İşkencelerden geçirdiler.</p>
<p>Darağaçlarına çektiler.</p>
<p>Zindanlarda karanlıklara gömdüler.</p>
<p>Gencecik çocuklar idam sehpalarında can çekişerek ölürken arsız bir gerinmeyle “asmayalım da besleyelim mi” dediler.</p>
<p>Utanmadılar hiç, utandırılmadılar.</p>
<p>Bu ülke, tarihinde ilk kez darbecileri yargılıyor şimdi, darbe planlarını ortaya çıkarıyor, cinayetlerin, suikastların, kalleşçe hazırlıkların, katliam planlarının hesabını soruyor.</p>
<p>Şimdi sıra, binlerce insanın kanıyla “olgunlaşan” 12 Eylül’e geldi.</p>
<p>Parlamento, muhalefet partilerinin “hayatları boyunca silinmeyecek bir lekeyi” kendi alınlarına sürerek direnmesine rağmen 12 Eylül darbesinin yargılanması için gerekli anayasa değişikliğini gerçekleştirdi.</p>
<p>Kenan Evren’e ve hempalarına mahkeme kapısı açıldı.</p>
<p>“Niye kendi halkına ihanet ettin” diye sormak imkânı doğdu.</p>
<p>Bence, yargılanmalılar.</p>
<p>İntikam için değil, “darbeyi aklından geçiren” bütün rezillere örnek olmaları için yargılanmalılar, “darbe düşünenler” kurtulamayacaklarını görsünler diye yargılanmalılar, bir daha hiç kimse “darbeyi düşünemesin” diye yargılanmalılar.</p>
<p>Darbeyi bu ülkenin kaderinden silmek için yargılanmalılar.</p>
<p>İhanet ettikleri halkın “sen hainsin” diyen sesini duymaları ve bütün hainlerin bundan sonra “bu sesi” duyacaklarını anlamaları için yargılanmalılar.</p>
<p>Alçaklığı sona erdirmemiz için yargılanmalılar.</p>
<p>Çok alçaklar ve çok alçaklıklar gördük.</p>
<p>Bir daha görmeyelim diye yargılanmalılar.</p>
<p>İhanet bitsin artık bu ülkede.</p>
<p>Bir daha kimse kendi halkına hainlik edemesin.</p>
<p>Halkın efendi, ordunun hizmetkâr, generallerin sadık, devletin sağlam, hukukun adil olduğu bir ülke kuralım.</p>
<p>Alçaklığı sonsuza dek çıkartıp atalım hayatımızdan.</p>
<p>Artık yapalım bunu.</p>
<p><b><br/>ahmetaltan111@gmail.com</b></p></div>
