# Avcı ve Ergenekon

*Ahmet Altan 06.10.2010*

<div class="yazi"><p>Doğrusu ya, Hanefi Avcı’nın niye böyle bir kitap yazdığını, mesleki çekişmelerden mi, özel hayatından mı, bilmediğimiz başka bağlantılardan mı yoksa samimi endişelerden mi kaynaklandığını bilmiyorum.</p>
<p>Ali Bayramoğlu’nun önceki gün Neşe Düzel’e söylediği gibi “dürüst” bir adam olduğu, Susurluk’un ortaya çıkarılmasında önemli rol oynadığı biliniyor.</p>
<p>Ama Avcı netice itibariyle bir istihbaratçı ve istihbaratla samimiyet pek elele giden kavramlar değil.</p>
<p>Hele böylesine ortalığı karıştıracak bir kitap bir istihbaratçı tarafından yazılıyorsa, bunun arkasında bir hesap olduğunu tahmin etmek çok zor olmaz.</p>
<p>O hesabın ne olduğunu da ancak işin içindekiler bilir.</p>
<p>Alper Görmüş’ün dün yazdığı gibi kitabın iki ayrı bölümünde iki ayrı Ergenekon tarifi var.</p>
<p>Birbirleriyle tümüyle zıt tarifler bunlar.</p>
<p>Aynı kitabın içinde bu kadar “görüş” farkı olması, insanın aklına “iki ayrı yazar” fikrini getiriyor haliyle.</p>
<p>Acaba söylentiler doğru mu, birinci bölümünü Avcı, ikinci bölümünü başkası mı yazdı diye düşünüyorsunuz.</p>
<p>Gene de bütün bunların hiçbirinin doğru cevabını şu anda bilmiyoruz.</p>
<p>Benim açımdan bütün bunlardan daha ilginç olanı Hanefi Avcı’nın, Dink cinayetinde, Danıştay cinayetinde “derin devleti” aklamak için şaşırtıcı bir çabaya girişmesi.</p>
<p>Neden Dink cinayetini “üç beş çocuğun” üstüne yıkmaya çalıştığı çok kurcalanacak.</p>
<p>Avcı, kitabının ikinci bölümünde Ergenekon’u da “önemsiz” göstermeye uğraşıyor.</p>
<p>Ergenekon’un üstüne gidenler ise Fethullahçı damgası yiyor kitapta.</p>
<p>En çok dikkatimi de bu çekti.</p>
<p>Çünkü bu yaygın bir propaganda, çok sık söyleniyor.</p>
<p>“Aslında Ergenekon yok, Fethullahçılar orduyu yıpratmak için Ergenekon’u kullanıyor” görüşü sık sık tekrarlanıyor.</p>
<p>Ergenekon diye bir şey olmadığını, Danıştay cinayetini çözerek, Dink cinayetinin arka planını ortaya çıkartarak, darbe planlarının kimler tarafından hazırlandığını ortaya koyarak, topraklardan çıkan silahları oraya kimin gömdüğünü belirleyerek kanıtlayamıyorlar.</p>
<p>Bunları ortaya çıkardıkça Ergenekon da ortaya çıkıyor çünkü.</p>
<p>Silahların, suikastların, darbe planlarının “maksatlı biri tarafından uydurulduğunu” söylemek zorundalar.</p>
<p>Bu kadar büyük işleri yapabilecek bir derin devlet var bu ülkede.</p>
<p>O zaman “derin devlet” kadar güçlü başka bir “güç” icat etmek gerekiyor.</p>
<p>O güç de Fethullahçılar.</p>
<p>Kim Ergenekon’un üstüne gitse Fethullahçı damgası yiyor.</p>
<p>Ergenekon’u koruyabilmek için ellerindeki tek “propaganda malzemesi” bu.</p>
<p>Ergenekon yok, Fethullahçılar var.</p>
<p>Balyoz’u Fethullahçılar yazdı, darbe planlarını Fethullahçılar yaptı, Dink cinayetini Fethullahçılar abarttı, Danıştay cinayetini Fethullahçılar bir örgüte bağladı, silahları Fethullahçılar gömdü, Kafes planını Fethullahçılar yazdı, Koç müzesindeki denizaltına bombayı Fethullahçılar koydu.</p>
<p>Bu ülkede bir devlet, bir derin devlet var, ordu var, jandarma var, istihbarat var, medya var, neden bunca güç, bu suçların Fethullahçılar tarafından işlendiğini kanıtlayacak tek bir belge bile çıkartmıyor?</p>
<p>Neden hep devletin içindeki Ergenekoncular planlarıyla birlikte yakalanıyor da, onlara “suç attığı söylenen” Fethullahçılar yakalanmıyor?</p>
<p>Ya Fethullahçılar çok akıllı ve güçlü, devlet, ordu, istihbarat, polis, yargı, medya çok aptal ve güçsüz...</p>
<p>Ya da bu teoriyi destekleyenler tamamen uyduruyorlar.</p>
<p>Hangisi?</p>
<p>Bu ülkede Fethullahçılar olmasaydı Ergenekon diye bir şey olmayacak mıydı?</p>
<p>6-7 Eylül’ü, Kahraman Maraş’ı, Çorum’u, Sivas’ı, Susurluk’u da Fethullahçılar mı uydurdu, 1993’teki cinayetleri Fethullahçılar mı işledi?</p>
<p>Onlar neydi? Onları kim yaptı?</p>
<p>Fethullahçıların “çok tehlikeli” olduğunu söyleyenlerin samimiyetine ancak Ergenekon’un “varlığını ve yarattığı tehlikeyi” kabul ettiklerinde inanırım.</p>
<p>Aksi takdirde onların bir “çeteyi” aklamak için bir cemaatin imajını kullandıklarını düşünürüm.</p>
<p>Avcı için de aynı şeyi düşünüyorum doğrusu.</p><b><br/>ahmetaltan111@gmail.com</b></div>

Kaynak: [taraf.com.tr](http://www.taraf.com.tr:80/ahmet-altan/makale-avci-ve-ergenekon.htm), [web.archive.org (arşiv bağlantısı)](http://web.archive.org/web/20101008061046/http://www.taraf.com.tr:80/ahmet-altan/makale-avci-ve-ergenekon.htm)
