# Korkunç gerçekler

*Ahmet Altan 25.09.2009*

<div class="taraf_structure_2col_1zq">
<div class="margen_n">



 <p>Adlî Tıp başkanı olan bir profesörün, askerî istihbaratın ajanlığını yaptığı, arkadaşları hakkında ihbar mektupları yazdığı, “ordu Adlî Tıbbı kaybetmemeli” diye akıllar verdiği ortaya çıktı biliyorsunuz. <br/><br/>Bir profesörün meslektaşlarını ihbar eden bir ajan olması korkunç bir gerçek. <br/><br/>Ama daha korkunç gerçekler de var. <br/><br/>Adlî Tıp, bu “sistemin” belkemiklerinden biri. <br/><br/>Oradan alacağınız raporlarla katilleri masum, masumları katil gösterebilirsiniz. <br/><br/>İnsanların hayatlarıyla oynayabilirsiniz. <br/>Toplumu kışkırtabilir, yanlış yönlendirebilirsiniz. <br/><br/>Böyle bir kurumun yıllarca başkanlığını yapan profesörün ajan olması, buradan çıkan bütün raporları da kuşkulu bir hale getiriyor. <br/><br/>Şimdi bu profesörün başkanlığındaki dönemde verilen bütün raporların gözden geçirilmesi gerekiyor. <br/><br/>Biz, bu raporlardan bir tanesine baktık. <br/><br/>Mısır Çarşısı’ndaki patlamayla ilgili verilen rapor bu. <br/><br/>Pınar Selek, Adlî Tıp’ın “Mısır Çarşı’sında bomba patladı” raporuyla yıllarca hapis yattı. <br/><br/>Daha sonra bir başka Adlî Tıp, “patlayanın” bomba olmadığı yolunda bir rapor yazdı. <br/><br/>Başka bir bilirkişi de “bomba” olmadığını doğruladı. <br/><br/>Dönüp, “bomba patladı” diyen Adlî Tıp’a, “niye böyle bir rapor verdiniz” diye sorulduğunda, ajan profesörün başkanlığındaki kurum, “bizim alt yapımız bunu kesinlikle tespit etmeye elverişli değil” dedi. <br/><br/>Peki, “altyapı elverişli değilse” bu kurum nasıl böyle kesin bir şekilde “bomba patladı” deyip bir insanın hapse atılmasını sağladı? <br/><br/>Buna nasıl izin verildi? <br/><br/>Bu ajan profesörün yazdığı raporun Ergenekon davasının dosyasına girdiğini, profesörün Ergenekon sanıklarından orgeneral Hurşit Tolon’la ilişkilerinin ortaya çıktığını düşünürseniz, Adlî Tıp’tan verilen o dönemdeki bütün raporların “belli bir amaçla” verildiğinden kuşkulanırsınız haklı olarak. <br/><br/>Ergenekon denetimindeki bir Adlî Tıp, toplumun ortasındaki bir kara deliktir. <br/><br/>Orada bütün gerçekler biçim değiştirebilir. <br/><br/>İşkencecileri rahatlıkla kurtarabilirsiniz mesela. <br/><br/>Cinayet sanıklarını hapisten çıkartabilirsiniz. <br/><br/>“Patlayan tüp gaza” bomba, bombaya “tüp gaz” diyebilirsiz. <br/><br/>Adlî Tıp başkanının Ergenekon sanıklarıyla bağlantılı bir ajan olduğunun anlaşılmasından sonra devletin ve medyanın bütün raporları didik didik etmesi gerekir. <br/><br/>Bu yapılacak mı? <br/><br/>Devlet o raporları yeniden gözden geçirecek mi? <br/><br/>Medya o raporları yeniden gündeme getirecek mi? <br/><br/>Tabii, işin medya ayağı da biraz tuhaf. <br/><br/>Bu profesör hanım, ben <i>Hürriyet</i>’te yazarken benim sayfa komşumdu. <br/><br/>Çok uzun süre karşılıklı sayfalarda yazı yazdık. <br/><br/>Dün, Ergun Babahan, <i>Star</i> gazetesinde yazdığı bir yazıda, bu profesörün Hürriyet Gazetesi’ne Ergenekon sanığı Hurşit Tolon tarafından yerleştirildiğini yazdı. <br/><br/>Bu gerçek mi bilmiyorum. <br/><br/>Arkadaşlarımız Ertuğrul Özkök’ü aradılar ama yurtdışında olduğu için ulaşamadılar. <br/><br/>Sanırım <i>Hürriyet</i> gazetesi bu iddia konusunda bir açıklama yapmak zorunda. <br/><br/>Bu profesörü o gazeteye gerçekten de bir Ergenekon sanığı mı yerleştirdi? <br/><br/>Yerleştirdiyse, ne amaçla yerleştirdi? <br/><br/>Nasıl karmakarışık bir yapının içinde yaşamışız yıllarca. <br/><br/>Adlî Tıp’ın başındaki profesör ajan çıkıyor, Ergenekon sanıklarıyla ilişkileri saptanıyor, bu profesör ülkenin en büyük gazetesinde yazı yazıyor. <br/><br/>“Bazı” basın organları “Ergenekon soruşturmasını” sulandırmak ve önemsiz göstermek için çırpınıyorlar. <br/><br/>Basit bir soru sormak istiyorum doğrusu. <br/><br/>Ergenekon soruşturması olmasaydı Adlî Tıp’a başkanlık etmiş bir profesörün askerlerin ajanı olduğunu, arkadaşlarını ihbar ettiğini, kendi başkanlığındaki kurumun “ordunun denetiminde olduğunu” ima ettiğini ve hep öyle kalmasını istediğini nasıl öğrenecektik? <br/><br/>Bu gerçeği bilmediğimiz zaman o kurumdan çıkan raporlara sanki onlar gerçekmiş gibi bakmayacak mıydık? <br/><br/>Birçok insanın hayatı yanmayacak mıydı? <br/><br/>Bu gerçekleri aslında Ergenekon soruşturmasından çok önce medyanın ortaya çıkarması gerekirdi ama medya bu gerçeklere hiç dokunmadı, tam aksine o ajan profesöre sayfalarını açtı. <br/><br/>Yıllarca zifiri karanlık bir dehlizde, bütün gerçekleri saklayarak yaşatmışlar bizi. <br/><br/>Şimdi Ergenekon soruşturması sayesinde o dehliz aydınlanıyor. <br/><br/>Aydınlandıkça da korkunç gerçekler ortaya çıkıyor. <br/><br/>Ergenekon soruşturmasını engellemeye çalışan medya ne istiyor? <br/><br/>O karanlıkta yaşamamızı mı? <br/><br/>Niye gerçeklerin aydınlanmasından bu kadar korkuyorlar? <br/><br/>O aydınlıkta medyanın asıl yüzünün de ortaya çıkmasından duyulan korku mu bu Ergenekon soruşturmasını engelleme isteğinin altında yatan?</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/7606.htm), [web.archive.org (arşiv bağlantısı)](http://web.archive.org/web/20091006111336/http://www.taraf.com.tr:80/makale/7606.htm)
