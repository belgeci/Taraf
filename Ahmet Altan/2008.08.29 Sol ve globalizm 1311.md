# Sol ve globalizm

*Ahmet Altan 29.08.2008*

<div class="taraf_structure_2col_1zq">
<div class="margen_n">



 <p></p><p>İnsanlar da, fikirler de, siyasetler de, aynen gemiler gibi değişik değişik limanlara gidebilirler.</p><br/>
<p>Hepsinin aynı yere gitmesi gerekmiyor.</p><br/>
<p>Ama hangi limana giderse gitsin bütün gemilerin, yolunu bulabilmesi için “kutup yıldızı” gibi sağlam bir yol göstericiye ihtiyacı var.</p><br/>
<p>Gidilecek limanın farklılığı, rotayı belirleyecek “ölçünün” farklılığı anlamına gelmiyor.</p><br/>
<p>Tarihin geçiş dönemlerinde, fikir yolculuklarının “kutup yıldızları” sönükleşip kaybolur bazen.</p><br/>
<p>Rotasını belirleyecek “işareti” kaybeden birçok insan, varmak istediği limandan çok başka bir limanda bulur bazen kendini.</p><br/>
<p>Bir çağdan bir çağa geçiyoruz.</p><br/>
<p>Hayat neredeyse tümüyle değişmekte.</p><br/>
<p>Bütün kavramlar farklılaşıyor.</p><br/>
<p>Sınıf yapıları değişiyor.</p><br/>
<p>İşçi sınıfı sahneden çekiliyor.</p><br/>
<p>Ki bu gelişme insanlık tarihinin belki de en övünülecek, en büyük aşaması.</p><br/>
<p>Pek de uzak olmayan bir gelecekte insanlar, üretime bedenleriyle katılmayacaklar.</p><br/>
<p>Aletleri, aletler yapacak.</p><br/>
<p>Bu, insanlık için büyük bir gelişme ama “sol” kesim için karanlık bir gecede “kutup yıldızını” kaybetmek gibi rotayı şaşırtan bir sonuç veriyor.</p><br/>
<p>Teorisini büyük ölçüde “işçi sınıfı” üzerine kurmuş bir ideoloji, işçi sınıfı yok olunca ne yapacak?</p><br/>
<p>Onunla birlikte yok mu olacak?</p><br/>
<p>Onun aslında yok olmadığını iddia ederek tuhaf bir serabın içinde mi hayatını sürdürecek?</p><br/>
<p>Yoksa, asıl “kutup yıldızının” işçi sınıfından başka bir şey olması gerektiğini düşünüp, solun “rotasını ve pusulasını” bir daha mı gözden geçirecek?</p><br/>
<p>Solun nihai amacı, “işçi sınıfını” yüceltmek, onu güçlendirmek, onu iktidara getirmek değildir.</p><br/>
<p>Solun nihai amacı, “devletsiz, sınıfsız, mülkiyetsiz” bir “enternasyonalizme” doğru ilerlemektir.</p><br/>
<p>İşçi sınıfının bu “yolculukta” öncü seçilmiş olması, bu sınıfın “mükemmeliyetinden” ya da vazgeçilmezliğinden kaynaklanmaz.</p><br/>
<p>“Mülk ve iktidar” sahibi kapitalistlerin, durumlarından duydukları memnuniyetten dolayı daima “değişime” karşı çıkacakları varsayımından kaynaklanır.</p><br/>
<p>Bu varsayım, ilk söylendiğinde doğruydu.</p><br/>
<p>Kapitalizm, değişimin önündeki engeldi.</p><br/>
<p>Ama, işçi sınıfının en azından teorik olarak Sovyetler Birliği’nde iktidara gelmesi, proletarya-burjuvazi çatışmasının devletler ve bloklar düzeyinde sürdürülmesi, bir rekabetin ortaya çıkması, bu rekabette ön almak ve galip gelmek isteyen kapitalizmin “tutucu” yapısını değiştirdi.</p><br/>
<p>Uzay yarışının yaşanması teknolojiyi geliştirdi, işçi sınıfına gerek kalmadı, Sovyetler çöktü ama kapitalistler de yapısal bir dönüşümden geçtiler.</p><br/>
<p>Robotlarla ürettikleri çok fazla miktarda kaliteli mal birikti ellerinde.</p><br/>
<p>Bunu kime satacaklar?</p><br/>
<p>Tek bir ülkeye yetecek olandan çok fazlasına sahipler.</p><br/>
<p>O zaman, bütün dünyanın pazar olması gerekiyor.</p><br/>
<p>Devlet sınırlarının, gümrük duvarlarının ortadan kalması gerekiyor.</p><br/>
<p>Globalizm gerekiyor.</p><br/>
<p>Globalizm, sınırsız tek bir dünya demek.</p><br/>
<p>Peki, enternasyonalizm ne demekti?</p><br/>
<p>O da “sınırsız tek bir dünya” demekti.</p><br/>
<p>İnsanlık, sınırsız tek bir dünyaya doğru yürüyor ama bunu işçi sınıfının değil kapitalistlerin öncülüğünde yapıyor.</p><br/>
<p>Şimdi devletler ortadan kalkıyor.</p><br/>
<p>Yakında bizim bildiğimiz sınıflar ortadan kalkacak.</p><br/>
<p>İşçi sınıfının olmadığı bir dünya da burjuvazi de varlığını koruyamaz çünkü.</p><br/>
<p>Bu iki sınıf ancak birlikte var olabilirler.</p><br/>
<p>Burjuvazi de ya yok olacak ya da şimdiden tam olarak kestiremeyeceğimiz biçimde yapı değiştirecek.</p><br/>
<p>Zaten yapı değiştirmeye başladı bile.</p><br/>
<p>Artık, “mülk” sahipleri dünyanın en güçlüleri ve en zenginleri değil, yaratıcı fikir sahipleri onları geçti.</p><br/>
<p>Tek bir iyi fikirle, yoksulluktan zenginliğe zıplamak mümkün.</p><br/>
<p>Sadece bu gerçek bile kapitalist sınıfın nasıl bir çözülme içine girdiğini gösteriyor.</p><br/>
<p>Sonunda burjuvazi de yok olacak.</p><br/>
<p>Büyük bir ihtimalle bütün dünya “hizmet sektörü” denilen tek bir sınıfın içinde toplanacak, herkes birbirine hizmet edecek.</p><br/>
<p>Mülkiyetin ortadan kalkıp kalkmayacağını söylemek güç, belki yakın zamanda mülkiyet ortadan kalkmayacak ama “mülksüzlük” ortadan kalkacak, herkesin bir mülkü olacak.</p><br/>
<p>Yeni teknolojiler sayesinde dünyanın bütünü hatta belki uzayın bir kısmı insanların kullanımına açılacak.</p><br/>
<p>Belki de benim tahmin ettiğim gibi olmayacak başka gelişmeler yaşayacağız ama ne yaşarsak yaşayalım bu, geçmişin “iki sınıflı” yapısından daha eşitlikçi, daha enternasyonal, daha devletsiz, daha baskısız bir hayat olacak.</p><br/>
<p>Eğer sol, geleceği kavramak için “işçi sınıfı” anılarından hareket ederse, geleceğe değil geçmişe doğru yol alır.</p><br/>
<p>Ama kendisine “kutup yıldızı” olarak “değişimi” seçer ve rotasını ona göre ayarlarsa, yeni bir dünyanın yapılanmasında rol oynar, geçiş dönemlerinin acısını azaltmak için politikalar oluşturur.</p><br/>
<p>“Enternasyonalizme” giden tarihî yolculukta, yol gösterici olur.</p><br/>
<p>Her şeyin değiştiği bir çağda elbette sol da değişecek, bir kısmı geçmişin değerlerini ve sınıflarını savunmayı sürdürerek geçmişin ve tutuculuğun bir parçası haline gelecek.</p><br/>
<p>Bir kısmı da “globalizmin” enternasyonalist anlayışına sahip çıkacak, sınıfsız, devletsiz bir yapıya ulaşılmasını destekleyecek.</p><br/>
<p>Bu iki “soldan” birini seçmek isteyenler, solun “tarifi icabı” daima “ileriden, değişimden” yana olması gerektiğini düşünmek zorundalar herhalde.</p><br/>
<p>Bir de şunu bilmek zorundalar tabii...</p><br/>
<p>Geçmişi savunarak ilerici olmak imkânsızdır. </p><br/>
<p align="right"></p>
<br/>
<br/>
<br/>



<br/>


<div id="taraf_not">
</div>

</div>


</div>
