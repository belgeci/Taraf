# YAŞ ve demokrasi

*Ahmet Altan 05.08.2010*

<div class="yazi"><p>Anayasa referandumuna “hayır” diyecek olanların ve “geleneksel” Türk siyasetinin “gerçek arzusunu” dün CHP Başkanı Kemal Kılıçdaroğlu pat diye açıkladı.</p>
<p>“Ordu, YAŞ kararlarını kendi teamüllerine göre alsın.”</p>
<p>İşte, yaşanan bütün kavganın özeti budur.</p>
<p>Kılıçdaroğlu diyor ki “siyasiler ve sivil yöneticiler orduya karışmasın.”</p>
<p>CHP’nin ve onun çevresinde kümelenenlerin gerçek talebi açıkça ortaya konuyor bu istekte, “siyasi otoriteden bağımsız bir ordu” olsun.</p>
<p>Yeryüzünün gelişmiş herhangi bir ülkesinde “siyasi otoriteden bağımsız” bir ordu var mı?</p>
<p>CHP, bütün gücüyle “askerî bir vesayeti” ve demokrasi dışı bir sistemi sürdürebilmek için dövüşüyor.</p>
<p>Referanduma “hayır” demesinin asıl nedeni de bu zaten.</p>
<p>Ciddi devletlerde “bağımsız ordu” olmaz.</p>
<p>“Bağımsız” olduğu anda ordu “iktidarı” ele geçirebilmek için uğraşır çünkü, elindeki gücü ve silahı kendi “iktidarı” için kullanır.</p>
<p>Bu siyasi kavganın içinde de yozlaşır, askeri değerlerini yitirir.</p>
<p>Bakın, Yüksek Askerî Şûra toplantısına katılan generallerin arasında bulunan iki “ordu” komutanından biri “terör örgütü” yöneticisi olmaktan “sanık”, diğeri de aynı suçtan “şüpheli”.</p>
<p>Şura’nın terfilerini görüştüğü 11 general “darbe hazırlamak” suçundan polis tarafından aranıyor, haklarında “yakalama” kararı var.</p>
<p>“Bağımsız” ordunun sonucu budur işte.</p>
<p>Şimdi bu YAŞ toplantısında generaller anlaşıldığı kadarıyla “sanıkları” koruyabilmek ve mümkünse terfi ettirebilmek için sivil iktidarla itişiyor.</p>
<p>“Suç” iddialarını ise hiçbir şekilde soruşturmuyor.</p>
<p>İki subayın, “PKK’ya çok zayiat verdiren Heron uçağının düşürülmesi için” yaptığı konuşmanın MİT tarafından saptanmasından sonra ordu bu subayları ortaya çıkarmadı.</p>
<p>Bir de kalktı, “o subayların kimlikleri belli değil” diye yalan söyledi.</p>
<p>MİT’ten hemen açıklama geldi.</p>
<p>“O telefonlardan en azından bir tanesi mahkeme kararıyla dinleniyordu, mahkeme kararıyla dinlenen telefonun sahibinin kimliğinin belli olmaması mümkün mü?”</p>
<p>Hantepe baskınının Heronlar tarafından nasıl an be an kaydedildiğini, otuz ayrı birimin bu baskını naklen izlediğini ve o bölgenin komutanının askerleri kurtarmak için parmağını bile kımıldatmadığını biz kanıtlarıyla ve görüntüleriyle yayınladık.</p>
<p>Ordu ağzını bile açmadı.</p>
<p>“Merkez” medyanın sessizliğinin kendisini koruyabileceğine inanarak sustu.</p>
<p>Ama o “merkez” medyanın gücü artık bu “suçları” gizlemeye yetmez.</p>
<p>“Orduya karışmayın” diyen ve hiçbir askerî suçu eleştirmeyen CHP’nin de gücü yetmez.</p>
<p>Dörtyol’daki dört polisin öldürülmesiyle sonuçlanan PKK saldırısının ve Ülkücülerin bir “çavuşun” kışkırtmasıyla Kürt mahallelerine yürümeye kalkmasının arkasında da çok kirli tezgâhlar olduğu anlaşıldı.</p>
<p>PKK’lıların “arabasını” gasp ettikleri MHP’linin, arabasını PKK’lılara vermeden beş dakika önce “üç JİTEM elemanıyla” görüştüğü, bizzat ordunun “dürüst” adamları tarafından saptanıp raporlaştırıldı.</p>
<p>Dün de Jandarma Komutanlığı resmi bir açıklamayla, PKK’lıların saldırıda kullandığı arabanın sahibinin “jandarma muhbiri” olduğunu itiraf etmek zorunda kaldı.</p>
<p>Bu konuda Genelkurmay’dan bir ses çıktı mı?</p>
<p>Dörtyol’daki Kürtleri linç ettirmek, Kürtlerle Türkleri sokaklarda vuruşturmak isteyen bir planın içinde hem PKK var, hem JİTEM var ve ordu “neler olup bittiği” konusunda tümüyle sessiz.</p>
<p>CHP de sessiz… MHP de sessiz</p>
<p>PKK ve BDP de sessiz.</p>
<p>Ve, Dörtyol faciasının gerçeğini sorgulamayanların hepsi “anayasa referandumuna” karşı.</p>
<p>Ne tesadüf, değil mi?</p>
<p>Ordu “bağımsız” olursa her türlü rezillik yaşanır, her türlü suç işlenir, ülkede kaos yaratılır, siyaseti ve medyasıyla ordunun işbirlikçileri bu durumu destekler.</p>
<p>YAŞ’ta şu generalin ya da bu generalin terfi etmesi ya da emekli edilmesi önemli değil, önemli olan ordunun “bağımsızlığına” bir son verilmesi ve onun “disiplin” altına alınıp suçtan uzaklaştırılması.</p>
<p>Onun için “ordunun teamüllerinin” değiştirilmesi gerekiyor.</p>
<p>Böyle demokratik bir adım her ne kadar CHP’nin “teamüllerine” aykırı da olsa bunu yapmak zorundayız, Kılıçdaroğlu’nun aklına uyup memleketi bir “suçlular cenneti” halinde tutacak değiliz herhalde.</p>
<p><b><br/>Ahmetaltan111@gmail.com</b></p>
</div>

Kaynak: [taraf.com.tr](http://www.taraf.com.tr:80/ahmet-altan/makale-yas-ve-demokrasi.htm), [web.archive.org (arşiv bağlantısı)](http://web.archive.org/web/20100806183740/http://www.taraf.com.tr:80/ahmet-altan/makale-yas-ve-demokrasi.htm)
