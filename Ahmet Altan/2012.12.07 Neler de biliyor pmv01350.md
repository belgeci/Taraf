# Neler de biliyor

*Ahmet Altan 07.12.2012*

<div class="yazi"><p>Başbakan’ın ortaya attığı saçma sapan konuları herkes tartışıyor ama bu Erdoğan’ın zekâsından ya da bilgisinden kaynaklanmıyor, bu sadece onun başbakan olmasından ve <b>“yargıya talimat verebilmesinden”</b> kaynaklanıyor.</p>
<p>Samimiyetle bir düşünün.</p>
<p>Anadolu’nun herhangi bir köyünde, askerliğini İstanbul’da onbaşı olarak yaptığı için çok <b>“görgülü”</b> bulunan bir ihtiyar bu konuşmaları yapsaydı, Kürt sorununun çözümü için <b>“idamı”</b> ve <b>“Kürtleri Meclis’ten atıp tutuklamayı”</b> önerseydi, Kanunî’nin <b>“otuz yıl attan inmeyen bir babayiğit olduğunu”</b> söyleseydi, <b>“Bizanslı hanımlar Fatih’e demiş ki”</b> diye uydursaydı, <b>“ecdadımızı kötü gösteriyorlar”</b> diye ecdat palavralarına girişseydi, <b>“asıl Çamlıca’ya bir cami yapacaksın minaresi Sofya’dan gözükecek”</b> diye mimari dehasını ortaya koysaydı, <b>“ecdadın atının gittiği her yere gideriz”</b> diye başı sonu tutmaz laflar etseydi, bu lafları ciddiye alan olur muydu?</p>
<p>Çok vardır bizim güzide erkek kahvehanelerinde böyle konuşan.</p>
<p>Kendini dinleyecek adam bulamaz.</p>
<p>Bizim başbakan epeydir siyaseti kahve sohbetine çevirdi.</p>
<p>Gündemin düzeyi düştükçe düşüyor.</p>
<p>Başbakan’ın danışmanlarının entelektüel kapasitesi de anlaşılan kahvelerle sınırlı olduğundan tarih konuşmaları da gittikçe daha tuhaflaşmaya başladı.<br/><br/><b>“Rus kraliçesi Baltacı’nın çadırına gitmiş, bunlar halvet olmuşlar, Osmanlı dönüp gelmiş”</b> laflarını da bekliyorum doğrusu. </p>
<p>Osmanlı’daki harem gerçeğini bile saptırıyorlar.</p>
<p>Kızdıracaklar insanları, millet açacak eski defterleri bunlara <b>“ecdadın”</b> ne olduğunu gösterecek.</p>
<p>Murat Bardakçı’nın <b>“<i>Osmanlı’da Seks</i>”</b> kitabındaki hamamcılar kethüdasının <b>“defterlerini”</b> bir okusunlar.</p>
<p>Siyasette çok şey gördük de, <b>“biz cahiliz, siz de cahil olacaksınız” </b>diye tutturan bir iktidara ilk defa rastlıyoruz.</p>
<p>Ülkü Tamer’in ünlü mısraını biraz değiştirerek söylersek:<br/><br/><b>“Hem dersini bilmiyor hem de başbakan herkesten.”</b></p>
<p>Bizim başbakana <b>“bilmediğin konularda konuşma”</b> diyecek kimse yok mu etrafında?</p>
<p>Başbakan, Osmanlı konusunu iyi bilmiyor.</p>
<p>Ben, kendi tarihini bu kadar bilmeyen ve bildiğini sanan bir başbakana bugüne dek hiç rastlamadım.</p>
<p>Osmanlı onun sandığı şey değildir.</p>
<p>İnsan Osmanlı konusunda konuşmak istiyorsa açar biraz kitapları okur.</p>
<p>Başbakan siyaseti <b>“lümpenleştiriyor”</b>, konuşmaları hiçbir somut temele dayanmıyor, bilgisiz bir palavralar yumağı.</p>
<p>Kürt siyaseti, <b>“asacaksın birkaç Kürd’ü, birazını atacaksın içeri, bak nasıl düzeliyorlar”</b> düzeyine geldi.</p>
<p>Bu siyasetin sonucunda <b>“dindar Kürtlerin”</b> BDP’ye kaydığını söyleyen Diyarbakır İl Başkanı’nı görevden aldı.</p>
<p>Sanki il başkanını görevden alınca durum düzeliyormuş gibi.</p>
<p>AKP’nin içinde aklı başında adamlar gittikçe daha çok seslerini yükselterek bunun böyle gitmeyeceğini söylüyorlar.</p>
<p>Sadece sertlik, tehdit, posta koyma, ecdat böbürlenmeleri, çirkin cami furyası.</p>
<p>Dün Kerem Altan durumu iyi özetlemişti, <b>“üç yanı denizlerle, dört yanı minarelerle çevrili bir kışla”</b> yapmaya çalışıyor ülkeyi.</p>
<p>Çamlıca’yla Taksim yetmedi <b>“Büyükada’ya da cami yapacağım”</b> dedi, Büyükada Belediye Başkanı, <b>“adada dört cami var, önce onları bir hâle yola koyalım”</b> diye cevap verdi.</p>
<p>Bir yandan cami dikiyor, bir yandan askerinin sırtını sıvazlıyor.</p>
<p>Ankara’dan gelen habere göre Hava Kuvvetleri Komutanı’na da madalya vermişler.</p>
<p>Uludere’deki bombardıman için mi, Suriye’de düşen uçak için mi bu madalya?</p>
<p>Uludere’deki katliamdan sonra <b>“Genelkurmay Başkanı’na teşekkür eden”</b> Başbakan’dan her şeyi beklerim doğrusu.</p>
<p>Ordunun harcamalarını halktan saklayan yasayı da çıkardı zaten.</p>
<p>İşkenceciye polis şefliği, Hrant Dink’in öldürülmesinin yolunu açan kararı imzalayan yargıca <b>“ombudsmanlık”</b>, Uludere <b>“kahramanına”</b> madalya.</p>
<p>Bu gidiş nereye Payidar?</p>
<p>Türkiye kocaman bir kahvehane değil.</p>
<p>Ciddi sorunları olan bir ülke.</p>
<p>Başbakan’dan da, hükümetten de, parlamentodan da ciddi çözümler ve öneriler bekleme hakkına sahibiz.</p>
<p>Düzeyi düşürmek sorunlarımızı çözmüyor.</p>
<p>Düzey o kadar düştü ki Başbakan’a en yakın olan gazetenin sitesinde, <b>“zorunlu din dersi insanları dinden soğutuyor”</b> dediği için Hilâl Kaplan’ın kilisede çekilmiş resmini bastılar, fikrini söyleyen herkesi <b>“andıçlamaya”</b> başladılar.</p>
<p>Kimse fikrini söylemeyecek.</p>
<p>Bunlar uydurdukça uyduracak, memleketi alt üst edecek.<br/><br/><b>“Bizanslı hanımlar Fatih’e demiş ki...”</b></p>
<p>Bu başbakanın etrafında Fatih’in şiirlerini okumuş kimse var mı acaba, şiirlerinde ne söylediğini bilen bir kimse?</p>
<p>Bırakın artık bilmediğiniz konuları uydurmayı.</p>
<p>Ciddi işlerle uğraşın biraz. <br/><br/><b>ahmetaltan111@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr:80/ahmet-altan/makale-neler-de-biliyor.htm), [web.archive.org (arşiv bağlantısı)](http://web.archive.org/web/20121208170157/http://www.taraf.com.tr:80/ahmet-altan/makale-neler-de-biliyor.htm)
