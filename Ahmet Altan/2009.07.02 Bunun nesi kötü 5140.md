# Bunun nesi kötü?

*Ahmet Altan 02.07.2009*

<div class="taraf_structure_2col_1zq">
<div class="margen_n">



 <p>Ben sıradan bir adamım. <br/><br/>Bana sıradan, basit cümlelerle anlatırsanız anlarım. <br/><br/>Şimdi politikanın ve medyanın konuşkan insanları mümkünse bana basit bir şekilde, “darbeci askerlerin sivil mahkemede yargılanmasının” niye kötü olduğunu anlatabilir mi acaba? <br/><br/>“Darbeci askerlerin sivil mahkemede yargılanması neden kötü?” <br/><br/>Bence bu iyi ve doğru bir karar. <br/><br/>Ordunun içinde birileri cunta kuruyorsa, darbe planlıyorsa, suç örgütlerine katılıyorsa, bu insanlar sivil mahkemede yargılanmalı. <br/><br/>Deniz Baykal, CHP ve medyanın yazarları buna niye karşı? <br/><br/>Tabii aynı soruyu tersten bana sorabilirler. <br/><br/>“Darbecilerle, cuntacılar neden sivil mahkemede yargılansın?” <br/><br/>Benim sade ve net cevabım var buna. <br/><br/>“Darbecilerle cuntacılar sivil mahkemede yargılanmalı çünkü askerî mahkemeler emir komuta zinciri içinde çalışıyorlar... Bağımsız değiller... Adalete uygun kararlar vermiyorlar.” <br/><br/>Neye dayanarak bunları söylüyorum? <br/><br/>İzninizle hemen onu da açıklayayım. <br/><br/>Şemdinli’de ne oldu? <br/><br/>İki astsubay, bir itirafçıyla birlikte Şemdinli’de bir kitabevini bombalarken suçüstü yakalandı. <br/><br/>Sivil mahkeme, bu adamları 39 yıla mahkûm etti. <br/><br/>Askerî mahkeme ne yaptı? <br/><br/>Bu adamları serbest bıraktı. <br/><br/>Hemen taze bir örnek daha vereyim. <br/><br/>Şu bizim yayınladığımız son “eylem planının” altında imzası olan albayla ilgili olarak Genelkurmay Askerî Savcılığı ne dedi? <br/><br/>“Kovuşturmaya gerek yoktur” dedi. <br/><br/>Sivil savcılık ne dedi? <br/><br/>“Tutuklanmalı” dedi. <br/><br/>Sivil mahkeme ne yaptı? <br/><br/>Daha sonra bıraksa da önce tutukladı. <br/><br/>Ve yargılanmasına karar verdi. <br/><br/>Bu iki örnek, askerî yargıyla sivil yargı arasındaki farkı anlatmaya yeterli mi acaba? <br/><br/>Şimdi siz de bana anlatın lütfen, neden darbecilerin sivil mahkemede yargılanmasına karşısınız? <br/><br/>Basit kelimelerle söyleyin. <br/><br/>Sıradan, sakin, basit cümlelerle konuşamazsınız bu konularda, öyle yaptığınızda, niyetiniz çok açık bir şekilde ortaya çıkar çünkü. <br/><br/>Bakın, bu ülkenin ordusu, devletten ve devleti yöneten hükümetten bağımsızlığını ilan etmiş bir ordu. <br/><br/>Ortam müsait olduğunda darbe yapıyor. <br/><br/>Ortam müsait olmadığında darbe planları hazırlayıp koşulları zorluyor. <br/><br/>28 Şubat “post modern” darbesiyle bankaları köküne kadar soyduruyor. <br/><br/>Kürt sorunu gibi karmaşık bir konuyla karşılaştığında çözümü cinayetlerde arıyor, takır takır adam öldürtüyor, canileri cezalandırmıyor, üstelik bir de onlara madalya veriyor. <br/><br/>Susurluk, Ergenekon gibi çetelere karışan elemanlarını engellemiyor, mafyayla ilişkisi Susurluk döneminde saptanan Veli Küçük’ü generalliğe terfi ettiriyor. <br/><br/>Cumhurbaşkanlığı gibi hiç üstüne vazife olmayan işlere karışıp muhtıralar yayınlıyor. <br/><br/>Bütün bunların hukukla bir ilişkisi var mı? <br/><br/>Peki, hukuksuz bir ordu olabilir mi? <br/><br/>Orduyla çeteyi birbirinden ayıran çizgi hukuktur, hukuku ortadan kaldırırsanız ordu çeteleşir. <br/><br/>Çok uzun yıllar önce ben Afrika’da dolaşırken, Zaire’de turistlerin en korktukları şey sokaklarda askerlerle karşılaşmaktı çünkü askerler sokakta rastladıklarını soyuyorlardı. <br/><br/>Bu çok abartılı bir örnek olarak mı gözüktü size? <br/><br/>Açın bir okuyun bakalım Susurluk raporunu, kim kimden ne haraçlar almış. <br/><br/>Açın bir okuyun JİTEM davasının dosyalarını, kim kimi nasıl vurup öldürmüş. <br/><br/>Ordu bağımsız olmaz, olamaz. <br/><br/>Silahlı bir gücü “denetimsiz” bırakırsanız kaçınılmaz olarak çeteleşir, elindeki silahı kendi iktidarı ve çıkarı için kullanmaya başlar. <br/><br/>Hukukun kurumsal denetimi olmadan da herhangi bir komutanın “iyi niyeti” suçu önlemeye yetmez, Orgeneral Özkök bu ordunun gördüğü en iyi komutanlardan biriydi, onun zamanında darbe planları hazırlandı. <br/><br/>Orgeneral Başbuğ, “Ben demokrasinin güvencesiyim” dedi, karargâhından Ergenekon sanığı çıktı. <br/><br/>“Darbecilerin, ağır suçlara bulaşan askerlerin sivil mahkemelerde yargılanmasına” karşı çıkanlar, siz, bunların devamını mı istiyorsunuz? <br/><br/>Bunların devamı orduyu prestijli, saygıdeğer ve “yıpranmamış” bir ordu mu yapar? <br/><br/>Ben “darbecilerin, ağır suçlara karışanların” sivil mahkemede yargılanmasını istiyorum. <br/><br/>Bir orduyu ordu yapan hukuktur, silah değil.<br/><br/>Silah, çetede de var çünkü.</p>
<br/>
<br/>
<br/>



<br/>


<div id="taraf_not">
</div>

</div>


</div>
