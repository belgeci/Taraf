# Ceylan, Diren, Erdoğan... 

*Ahmet Altan 06.06.2010*

<div class="yazi">
<p>Latinlerin çok sevdiğim bir sözü var.</p>
<p>“Zehri yapan dozdur,” diyorlar.</p>
<p>Dozunu ayarlayamadığın zaman her şey bir zehre dönüşebiliyor.</p>
<p>Türkiye, son Mavi Marmara Gemisi olayında, dokuz insanımızın canı karşılığında da olsa İsrail’i geriletti, Gazze ablukasına bütün dünyanın dikkatini çekti ve sonunda Amerika bile İsrail’e “ablukayı kaldır” demek zorunda kaldı.</p>
<p>Erdoğan’ın ve hükümetinin başarılı diplomasisi bu sonucu getirdi.</p>
<p>Bizim başbakanın “koşma” sorunu yok, önünü açık gördüğü anda koşabiliyor ama bir “durma” sorunu var, her zaman nerede duracağını tam kestiremiyor.</p>
<p>Dünya olaylarındaki başarısının rüzgârına kapılarak savruluyor ve yönettiği  ülkedeki sorunları unutuyor.</p>
<p>Türkiye, sadece Gazze ablukasını kınamakla, orada acı çeken insanlara sahip çıkmakla kalmadı.</p>
<p>Buna bir de “Hamas” müttefikliğini ekledi ve Hamas’ı da sahiplendi.</p>
<p>Hamas’ı PKK ile kıyaslayanlara da çok kızdı Erdoğan.</p>
<p>Hamas’ın “seçim kazanmış bir parti olduğunu” söyledi.</p>
<p>“Seçime giren partilerle” bir sorunu olmadığı anlaşılıyor.</p>
<p>O zaman Başbakan’a sormazlar mı, “kapatılan DTP’nin yerine kurulan BDP seçime giren, parlamentoda milletvekilleri olan, belediyeler kazanmış bir parti değil mi?” </p>
<p>Hamas’a, “bütün terör uygulamalarını kınamazsan seninle konuşmam” demiyorsunuz da neden BDP’yle konuşmak için bu partinin mutlaka “terörü kınamasını” istiyorsunuz?</p>
<p>Hamas da, BDP de iki siyasi parti, neden “dışarıdaki” bir parti konusundaki tutumunuzla, “içerdeki” bir parti konusundaki tutumunuz birbirinden farklı?</p>
<p>Bu farklılık bir “çifte standart” yaratmıyor mu?</p>
<p>Güvenilirliğinizi zedelemiyor mu?</p>
<p>“Din” vurgulu partilere başka, Kürt vurgulu partilere başka mı davranıyorsunuz?</p>
<p>Dışarıda özgürlükçü, hoşgörülü, “direniş” destekçisisiniz de, içerde hiç mi “hoşgörünüz” yok?</p>
<p>Ayrıca, İstanbul’un kaderinin Kudüs’ün kaderine bağlı olduğunu söylemek tam ne anlama geliyor?</p>
<p>Başka ülkelerdeki şehirlerden de mi Türkiye sorumlu?</p>
<p>Kendi ülkesindeki “şehirlerin” sorunlarını çözememiş bir ülkenin, başka ülkelerin şehirlerinin kaderini kendi şehirlerinin kaderine bağlaması biraz garip kaçmıyor mu?</p>
<p>Kudüs’ü bizim için bu kadar önemli kılan ne, “kutsal” bir kent olması  mı?</p>
<p>Öyleyse Mekke’yle Medine’nin kaderi de İstanbul’un kaderine bağlanacak mı?</p>
<p>Türkiye ve Türkiye’nin başbakanı, bütün insani trajedilere duyarlıysa, Darfur’da yaşananların, Tamillerin başına gelenlerin de Türkiye’nin gündemine girmesi gerekmez mi?</p>
<p>Gazze’deki ablukaya karşı çıkmak çok doğru, çok haklı bir davranıştı  ama işi Gazze’den Hamas’a, Kudüs’e kaydırmaya başladığınızda sorularla karşılaşmanız kaçınılmazdır ve bunlara mantıklı cevaplar veremezsiniz.</p>
<p>Gazze’deki ablukayı kınamanızı, o ablukanın kalkması için uğraşmanızı  herkes saygıyla karşılar ama Kürt sorununu çözmeden önce Filistin sorununu çözmeye kalkarsanız, “önce kendi vatandaşlarının dertlerine derman ol” derler.</p>
<p>Ama beni en çok şaşırtan, Başbakan’ın “çocuklar” konusundaki duyarlılığının “içerde” eksilmesi.</p>
<p>O küçücük Ceylan bir mezrada askerî bir bombayla parçalanarak öldüğünde ailesine bir telefon edip başsağlığı dilemediniz.</p>
<p>Filistinli çocukların çektiği acılar konusunda ne kadar duyarlı  olduğunuzu biliyoruz ama aynı duyarlılığı kendi ülkenizdeki bir Kürt çocuğuna göstermediğinizde, duyarlılığınız “politika”  kokmaya başlamaz mı?</p>
<p>Neden Ceylan’ın ailesinin acısını paylaşmadınız?</p>
<p>Kürt olduğu için mi?</p>
<p>Türk Ordusu’na ait bir bombayla parçalandığı için mi?</p>
<p>Filistinli olmadığı için mi?</p>
<p>Önceki gün on yaşındaki Diren şehir içinde inanılmaz süratle giden bir polis panzerinin altında kalarak öldü.</p>
<p>Ailesini aradınız mı?</p>
<p>Bir başsağlığı  dilediniz mi?</p>
<p>Başka çocuklar da ölmesin diye, Güneydoğu şehitlerinin sokaklarında cehennem hızıyla dolaşan polis araçlarına yavaşlamaları ya da güzergâhlarını  değiştirmeleri için emir verdiniz mi?</p>
<p>Ceylan’ın, Diren’in, onlar gibi nice Kürt çocuğunun ölümü sizin içinizi sızlatmıyor mu?</p>
<p>İnsanların acılarına, kederlerine, sorunlarına duyarlı olmak, o insanlar için çareler aramak çok “saygıdeğer” bir davranıştır ama tek bir şartla...</p>
<p>Bütün insanlara, dinlerine, ırklarına bakmadan aynı şefkati gösterdiğiniz zaman.</p>
<p>Kürt çocukları  için üzülmez de sadece Filistinli çocuklar için üzülürseniz, o insanca duyarlılığın içi boşalır ve kof bir politikaya döner.</p>
<p>Hakkı, hukuku, acı çeken insanları sadece Ortadoğu’da değil Türkiye’de de savunun...</p>
<p>Savunun ki Kürt çocukları da Filistinli çocuklar kadar güvenebilsinler size.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-ceylan-diren-erdogan.htm), [web.archive.org (arşiv bağlantısı)](http://web.archive.org/web/20100608142109/http://www.taraf.com.tr:80/ahmet-altan/makale-ceylan-diren-erdogan.htm)
