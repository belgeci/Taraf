# Hukuk tartışması

*Ahmet Altan 22.10.2010*

<div class="yazi"><p>Çok güzel...</p>
<p>Şimdi çok da iyi bilmediğim bir konuda, çok sevdiğim birisiyle tartışacağım.</p>
<p>Dün, Yargıtay Başsavcısı’nın konuşması üzerine, <b>“yasama, yargı kararlarına bağlı kalmak zorunda değildir”</b> demiştim.</p>
<p>Gerçekten çok sevdiğim, çok esprili ve eğlenceli biri olan Ayşenur Aslan, televizyonda benim yanlış bir şey söylediğimi Anayasa maddesini okuyarak ortaya koymuş.</p>
<p>O madde şu:</p>
<p>“Yasama ve yürütme organları ile idare, mahkeme kararlarına uymak zorundadır; bu organlar ve idare, mahkeme kararlarını hiçbir suretle değiştiremez ve bunların yerine getirilmesini geciktiremez.”</p>
<p>Demek ki benim cehaletim derdimi anlatmakta ortaya çıkmış.</p>
<p>Biraz daha somut bir biçimde anlatmaya çalışayım.</p>
<p>Diyelim ki parlamento, arabalar için sürat sınırını “doksan kilometre” olarak belirledi ve buna uymayanların hapis cezasına çarptırılacağını yasalaştırdı.</p>
<p>Bir adam, doksan kilometreden hızlı giderek yasayı çiğnediğinde ve mahkeme onu hapse mahkûm ettiğinde, parlamento “yargının bu kararını” değiştiremez.</p>
<p>“O adam hapse girmesin” diyemez.</p>
<p>Mahkeme kararı uygulanır ve o adam hapse girer.</p>
<p>Ama...</p>
<p>Parlamento, “sürat sınırını” değiştirmeye karar verdiğinde, “bundan sonra yollarda arabalar yüz kilometreyle gidecek” dediğinde, “yargı” buna karşı çıkıp, “ben doksan kilometreyle gideni mahkûm etmiştim, şimdi sen bu yasayı değiştiremezsin” diyemez.</p>
<p>Benim söylediğim bu.</p>
<p>Hiçbir mahkeme kararı, parlamentonun “nasıl yasa çıkartacağını” belirleyemez, “yargı” yasamanın yerini alamaz.</p>
<p>Parlamento, gerekli kurallara uyarak istediği yasayı değiştirmeye, yeni yasa yapmaya yetkilidir ve bu yetkisini hiç kimseyle, hiçbir mercile paylaşmaz.</p>
<p>Yasaların belirlenmesi konusunda parlamentonun üstünde bir güç yoktur.</p>
<p>Biz bu konuyu niye tartışıyoruz?</p>
<p>Başörtüsü yasağı nedeniyle.</p>
<p>Anayasa Mahkemesi, üstelik ortada “açıkça yasaklayan” bir yasa maddesi olmamasına rağmen “başörtüsünün üniversitelerde takılamayacağına” karar vermiş.</p>
<p>O karar, parlamentonun yeni bir yasayla durumu değiştirmesini engellemez.</p>
<p>Parlamento, anayasayı da, yasaları da değiştirir.</p>
<p>Mahkemeler ancak bu yasalara göre karar verme yetkisine sahiptir.</p>
<p>Parlamento nasıl mahkemenin verdiği kararı değiştirme gücüne sahip değilse, mahkemeler de parlamentoya “nasıl yasa yapılacağını” söyleme gücüne sahip değildir.</p>
<p>Zaten, “güçler ayrımı” denen şey de budur.</p>
<p>Yargıtay Başsavcısı, kalkıp “yasama yargı kararlarına uymak zorundadır” diyor, onun söylediği Ayşenur’un da okuduğu madde.</p>
<p>O mahkeme kararı varken bir parlamento üyesi başörtüsüyle derslere giremez, mahkemenin yasaklama kararı ancak o anlamda bağlar parlamentoyu.</p>
<p>Ama “başörtüsüyle ilgili yeni bir yasa” çıkarmasını engellemez.</p>
<p>Bir parlamento, içtüzüğünde belirlenmiş şekil şartlarına uyarak bütün anayasayı, “değiştirilemez maddeleri” de dâhil değiştirme yetkisine sahiptir.</p>
<p>Zaten yaşadığımız anlamsız kavga da buradan çıkıyor.</p>
<p>Bizim Kemalist devletin muhafızları, halkın temsilcilerinin yer aldığı parlamentoyu denetleyecek bir “güç” icat etmeye kalkışıyorlar, yargıya bir de “yasama” yetkisi vermeye çalışıyorlar.</p>
<p>Bunu yapamazlar.</p>
<p>Ha, “bunu yaptılar” derseniz, evet yaptılar ama bunu yasaları çiğneyerek ve arkalarındaki ordunun yasadışı zorlayıcılığına güvenerek yaptılar, hukuka ve yasalara dayanarak değil.</p>
<p>Hukukun ve yasaların çiğnenmesini doğal mı kabul edeceğiz?</p>
<p>Bir Yargıtay Başsavcısı, ne hakla ve ne cüretle parlamentoya ne yapması gerektiğini söyleyebilir, nasıl kendini parlamentodan daha yukarda görebilir?</p>
<p>Eğer yasaların nasıl olacağını başsavcılar ya da mahkemeler belirleyecekse niye parlamentolar var?</p>
<p>“Başörtüsü serbest olabilir” dedikten sonra Başsavcı’nın parlamentoya verdiği muhtırayı destekleyen CHP’nin şaşkınlığını herhalde hukuk sistemimizin belkemiği olarak görmeyeceğiz.</p>
<p>Bütün cehaletimle ve işin uzmanı olan hukukçulardan böyle bir tartışmaya girdiğim için özür dileyerek bir daha söyleyeyim, “mahkeme kararları, yasamanın yapacağı yasaları belirleme gücüne ve yetkisine sahip değildir”.</p>
<p>Umarım bu kez açıkça anlatabilmişimdir.</p><b><br/>ahmetaltan111@gmail.com</b></div>

Kaynak: [taraf.com.tr](http://www.taraf.com.tr:80/ahmet-altan/makale-hukuk-tartismasi.htm), [web.archive.org (arşiv bağlantısı)](http://web.archive.org/web/20101023165814/http://www.taraf.com.tr:80/ahmet-altan/makale-hukuk-tartismasi.htm)
