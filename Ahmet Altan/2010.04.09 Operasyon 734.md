# Operasyon

*Ahmet Altan 09.04.2010*

<div class="yazi"><p>Güneydoğu’ya büyük askerî yığınaklar yapılıyor.</p>
<p>Şu andaki hareketlilik geniş çaplı bir “operasyonun” habercisi gibi.</p>
<p>Böyle bir operasyon, orada yaşayan insanlara karşı büyük bir haksızlık olur.</p>
<p>Biliyorum, “dağda silahlı adamlar dolaşırken hiçbir devlet buna izin vermez, müdahale etme hakkı vardır” ama bu ülke yeni bir döneme giriyor.</p>
<p>“Kürt açılımından”, anayasa değişiminden söz ediyoruz.</p>
<p>En geç gelecek yıl genel seçimler yapılacak.</p>
<p>Belli ki Türkiye yeni bir yapılanma yaşayacak.</p>
<p>Hayatın gerçeklerinden kopuk bir “devlet yapısı”, hayatın gerçeklerine uygun hale getirilecek.</p>
<p>Bu değişimler, bu yeniden yapılandırmalar, varlıkları yıllarca inkâr edilen, hakları verilmeyen, eşit vatandaş kabul edilmeyen Kürtlerin bu ülkedeki yerlerini, haklarını yeniden belirleyecek.</p>
<p>Kaçınılmaz bu.</p>
<p>Toplumunun yaklaşık dörtte birini yok farz ederek yeni bir çağa adım atamaz bir ülke.</p>
<p>Türkiye, böylesine geniş kapsamlı bir değişime hazırlanırken, hayat Türkiye’yi bu değişime zorlarken bir askerî operasyonun ne yararı olacak?</p>
<p>Yapılacak operasyon “dağdaki silahlı insanları” bir anda ortadan mı kaldıracak?</p>
<p>Yirmi beş yıldır operasyonlar yapılıyor.</p>
<p>İnsanlar ölüyor ama sonuç değişmiyor.</p>
<p>Şimdi de insanlar ölür ve sonuç değişmez.</p>
<p>Eğer böyle bir operasyon yapılırsa, bunun amacı “PKK’yı vurmak, güçten düşürmek” falan olmaz.</p>
<p>Böyle bir operasyonun amacı, ancak Türkiye’yi altüst etmek, ortamı kanlı tabut görüntüleriyle germek, değişimlerin önüne set çekmek olur.</p>
<p>Değişimi durdurmak isteyenlerin elinde çok da fazla imkân kalmadı.</p>
<p>Yavaş yavaş “son silahlarını” da kullanma aşamasına doğru gidiyorlar.</p>
<p>Geniş çaplı, kanlı bir operasyon düzenleyip, PKK’nın da buna şehirlere yayılan bir terörle cevap vermesini sağlayarak, “mevcut düzeni” biraz daha sürdürecek hesaplar yapılabilir bir yerlerde.</p>
<p>Uzun vadede bir işe yarar mı?</p>
<p>Yaramaz.</p>
<p>Ama kısa vadede ortalığı kan gölüne çevirme, insanları öldürme, değişimi bir süreliğine de olsa durdurma ihtimali var.</p>
<p>Sivil hükümet böyle bir operasyonu engellemeli.</p>
<p>Milliyetçilik yarışına girip böyle bir operasyonu desteklemek, insanları gereksiz yere öldürmek ve değişimi anlamsızca durdurmaktan başka bir işe yaramaz.</p>
<p>Bir “çatışmasızlık” halini sürdürmek zorundayız.</p>
<p>Bunu hem Türkiye’ye, hem de o bölgede yaşayan insanlara borçluyuz.</p>
<p>“Dağda adam dolaşmasına devlet izin vermez” kuralını kendi “sorumlulukları” olarak belirleyenlere, “sorumluluklarının” en başında, o insanları “insanca” yaşatmak geldiğini de hatırlatmalıyız.</p>
<p>Eylem Düzyol’un insanın içini yakan o muhteşem Diyarbakır röportajını okudunuz mu?</p>
<p>Bence o röportajı Başbakan da, bakanlar da, Genelkurmay da okumalı.</p>
<p>“Öldürmek” istedikleri insanların nerelerden çıkıp dağlara gittiklerini görmeli.</p>
<p>O açlığa, sefalete, ıstıraba aldırmayıp da o bölgeye baktığında sadece “dağdaki insanları” görmek, “tercih edilmiş bir körlükten” başka bir şey olmaz.</p>
<p>Diyarbakır’ın sokaklarını, gecekondularını, yakılmış köylerinden kaçıp göç ederek gecekondulara sığınanları, ayda elli altmış lirayla yaşamaya çalışanları, evine ekmek götüremeyenleri de görün.</p>
<p>Devlet, sadece “dağlarından” mı sorumlu bu ülkenin, sokaklarından, evlerinden, açlarından sorumlu değil mi?</p>
<p>“Operasyon” yapacaksanız önce “yoksulluğa karşı” bir operasyon yapsanıza.</p>
<p>Dağdakileri öldürmek için harcanan paranın yarısıyla sokaktakilere bir iş imkânı açsanıza.</p>
<p>Devletin asıl işi “öldürmek” değil, yaşatmaktır.</p>
<p>O insanları yaşatsanıza, onların yaşamaları için önlemler alsanıza; aklınıza gelen tek önlem silahları kuşanıp insanları öldürmeye mi gitmek?</p>
<p>Bu operasyonları durdurun.</p>
<p>Türk ve Kürt çocuklarını boş yere kırdırmayın.</p>
<p>Amerika’yla Rusya’nın “nükleer silahlarının üçte birini” yok etmek için anlaşma yaptığı bir dünyada çatışmalar, savaşlar çok fazla sürmez.</p>
<p>Dünyada da sürmez, Türkiye’de de sürmez.</p>
<p>Yeryüzü bir barış çağının kapısında dururken bu operasyonlar zamanın gerçeklerine de, ülkenin çıkarlarına da, insanların vicdanına da aykırı olur.</p>
<p>Öldürmeyi denediniz, bir işe yaramadı.</p>
<p>Bir durun bu sefer.</p>
<p>Bir durun da insanları yaşatmayı deneyelim el birliğiyle.</p>
<p><b>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/makale/10812.htm), [web.archive.org (arşiv bağlantısı)](http://web.archive.org/web/20100412133153/http://www.taraf.com.tr:80/makale/10812.htm)
