# Apo, hücre, barış...

*Ahmet Altan 05.12.2009*

<div class="taraf_structure_2col_1zq">
<div class="margen_n">



 <p>Bilmiyorum AKP’nin yöneticileri <i>Madame Bovary</i> romanını okudular mı, eğer okudularsa onun son cümlesini bugünlerde çok sık hatırlıyorlardır. <br/><br/>Bovary, kitabın sonunda, “ben her şey iyi olsun istemiştim” der. <br/><br/>AKP hükümeti de Kürt açılımının bir parçası olarak İmralı’daki şartları düzeltmek, Öcalan’ın tecridine son verip diğer mahkûmlarla konuşabilmesini sağlamak için adaya yeni bir hapishane yaparak oraya dokuz mahkûm göndermişti. <br/><br/>Sonuç felaket oldu. <br/><br/>Apo, yeni hücresinin darlığından ve şartlarının kötülüğünden şikâyet etti, genç Kürt çocukları ellerinde molotoflarla sokaklara çıktılar, DTP yöneticisi Emine Ayna da “İmralı politikasının açılımı bitirdiğini” söyledi. <br/><br/>Bu kadar büyük toplumsal bir değişimin bir hücrede sıkışıp kalması üzücü. <br/><br/>Apo’ya daha rahat bir oda, televizyon ve gazete verilmesinin ne zararı olabilir? <br/><br/>Ama sadece bu cümle bile Türklerin çoğunu yerinden zıplatmaya yeter. <br/><br/>Zaten meselenin en kritik noktası, iki toplumun Apo konusundaki algılarının taban tabana zıt olması. <br/><br/>Apo, Kürtlerin bir kısmı için neredeyse kutsallık mertebesine ulaşmış “önderlik”, Türklerin bir kısmı içinse en ağır şekilde cezalandırılması gereken “eli kanlı” katil. <br/><br/>Barışı “Apo üstünden” yapmaya kalktığınızda bu iki farklı algı şiddetli biçimde çatışıyor, iki taraf da “barışı” yakmayı göze alıyor. <br/><br/>İki taraf da diğerinin duygularını kavrayamıyor. <br/><br/>Barışı Apo’suz yapmak da mümkün değil. <br/><br/>Anlaşıldığı kadarıyla Apo’yu “sürecin” dışında tutmuyorlar, onunla bu konuda görüşmeler yapılıyor. <br/><br/>Ama Apo, barışı sağlamakta bir etken olmak istemiyor sadece, bunun görülmesini ve bu yaptıklarının karşılığında kendisine saygı gösterilmesini de istiyor. <br/><br/>Sanırım, yeni hücresinden yakınmasının temel nedeni, fizikî sorunlar kadar, bu yer değişimini kendisine ve konumuna karşı bir küçümseme olarak kabul etmesi. <br/><br/>O da buna izin vermeyeceğini, çocukları sokağa çıkartıp açılımın önünü keserek gösteriyor. <br/><br/>Seviyor kendi gücünün yansımasını görmeyi. <br/><br/>Tabii, işin karışmasında bizim yargı sistemimizin “muğlâklıktan” hoşlanmasının da rolü var. <br/><br/>Apo, esir mi, mahkûm mu? <br/><br/>Mahkûmsa, ona da diğer mahkûmlara tanınan hakları tanıyın, başka mahkûmlar televizyon seyredip gazete okuyabiliyorsa, diğer mahkûmlarla havalandırmaya çıkıyorsa, ona da bu haklarını kullanma imkânını verin. <br/><br/>Esirse, Cenevre Antlaşması’nın şartlarını uygulayın. <br/><br/>Biraz esirmiş, biraz mahkûmmuş gibi davrandığınızda işler karışır. <br/><br/>Öcalan’a keyfinizce, hukukta karşılığı olmayan bir statü uydurduğunuzda, “onun yeni hücresiyle eski hücresinin farkı 17 santimetre mi yoksa altı metre mi” gibi tuhaf bir tartışmaya hapsedersiniz koca açılımı. <br/><br/>Yirmi beş yıllık bir savaşı bitirelim, gençlerin hayatlarını kurtaralım, toplumu zenginleştirip özgürleştirelim derken, savaşı sürdürmek için bulduğumuz nedene bak. <br/><br/>Ben bu mesele konusunda yazı yazdığımda Kürtlerden de Türklerden de mektuplar alıyorum, aynı konuda iki görüşün birbirinden ne derece farklı olduğunu görmek bazen insanı ümitsizliğe sevkediyor doğrusu. <br/><br/>Kürtler “tavizi hep biz mi vereceğiz, Kürtlerin neler çektiğini, neler hissettiğini hiç anlamıyorsunuz” diyor. <br/><br/>Türkler de, “nedir bu haliniz hep Kürtleri savunuyorsunuz, bu PKK’nın kanlı cinayetlerini unuttunuz, daha yeni otobüste yaktıkları genç kızı da mı hatırlamıyorsunuz” diyor. <br/><br/>İki taraftan da gelen mektupların çoğunluğunda bir “savaşalım anasını satayım” havası var. <br/><br/>Aynı ilkel şiddet tutkusu öyle açık gözüküyor ki yazdıklarında, birbirlerine o kadar benziyorlar ki ve birbirlerine benzediklerini o kadar bilmiyorlar ki... <br/><br/>Ve, iki taraf da gerçeği görmemek için öyle bir uğraşıyor ki... <br/><br/>Gerçek şu, 25 beş yıl savaştınız ve birbirinizi silahla yenemediniz, bunu içinize sindiremiyorsunuz, “yenmiş” gibi yapmak istiyorsunuz. <br/><br/>Yenmediniz, yenemeyeceksiniz, kazanabileceğiniz bir savaş yok ortada. <br/><br/>Kazanabileceğiniz tek şey, barış. <br/><br/>Onu da beceremiyorsunuz. <br/><br/>Bazen, yaşlı bir herif olduğuma, bu ülkede yaşadığım kadar daha yaşamak zorunda kalmayacağıma, bu ilkellikleri, yetersizlikleri, beceriksizlikleri çok fazla da seyredecek zamanım olmadığına seviniyorum. <br/><br/>Nasıl bir ölmek ve öldürmek tutkusu bu. <br/><br/>Nasıl bir yaşamayı becerememe hali bu. <br/><br/>Yarın ne hissederim, ne düşünürüm bilmem ama bugünkü duygularımı sorarsanız, size kısa bir cevap veririm. <br/><br/>“Savaşın anasını satayım.”</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/8865.htm), [web.archive.org (arşiv bağlantısı)](http://web.archive.org/web/20100213090514/http://www.taraf.com.tr:80/makale/8865.htm)
