# Darbeler ve alçaklıklar

*Ahmet Altan 28.02.2009*

<div class="taraf_structure_2col_1zq">
<div class="margen_n">



 <p>Ben bütün askerî darbelerin alçakça olduğuna inanırım. <br/>Toplumun kendilerine bambaşka amaçlarla emanet ettiği silahları o topluma karşı çevirip kendi çıkarları ve iktidarları için kullananlar, yaptıkları alçaklığı ve işledikleri suçu saklayabilmek için elbette kendilerine müttefikler ararlar. <br/>O müttefiklerle birlikte darbenin zeminini hazırlarlar. <br/>Biz bugün 28 Şubat’ın gizli belgelerini yayınlıyoruz. <br/>Medyanın nasıl kullanıldığını, toplumun nasıl kandırıldığını bu belgelerle göreceksiniz. <br/>O korkunç dönemi yaşayanlar, hemen her gece televizyonlarda siyahlar giymiş, sarıklı, külahlı bir kalabalığı gördüklerini hatırlarlar. <br/>Ertesi gün gazeteler o “siyahlıların” resimlerini yayımlardı. <br/>Kendilerine Aczmendi denilen yaklaşık yüz kişilik bir grup şehir şehir dolaşırdı. <br/>Bütün ülkede “irtica” yayılıyormuş havası estirilirdi. <br/>Şimdi bu belgeleri okuduğunuzda, medyanın o Aczmendi grubunu askerlerin talimatıyla gösterdiğini göreceksiniz. <br/>Talimat çok açık: <br/>“Aczmendiler gündemde tutulacak.” <br/>Aynı talimatın bir sonraki cümlesi de şöyle: <br/>“Üfürükçüler de gündemde tutulacak.” <br/>Daha geçenlerde “captagon” imal etmekten tutuklanan biri o dönemler “üfürükçü” kadrosundan gelmişti televizyonlara. <br/>Ayinler yönetiyor, kadınlara tuhaf şeyler yapıyor ve bütün bunlar “bilinmeyen” biri tarafından kameralara kaydedilip yayınlanıyordu. <br/>İki üfürükçü, yüz Aczmendi ve “işbirlikçi” bir medya ile biz 28 Şubat’a geldik. <br/>Medya öylesine sefil bir haldeydi ki “andıçlarla” kendi meslektaşlarının bile hayatlarına kastetti. <br/>Birçok gazeteci o andıç yüzünden işini kaybetti. <br/>Akın Birdal silahlı saldırıya uğradı. <br/>Birkaç general iktidar olacak diye insanların gelecekleri tehlikeye atıldı. <br/>Bu belgeler bize generallerin “insanları” kullanmak için sınır tanımadığını da anlatıyor. <br/>Subay eşi olan öğretmenlerin “kursları, okulları” denetlemesi de verilen talimatlar arasında. <br/>Öğretmenlik gibi bir mesleği “ajanlığa” çevirme emri veriliyor. <br/>Ajan olmayı kabul eden bir öğretmenin ruhunun nasıl çürüyeceği, bu çürümenin onun okuttuğu genç kuşaklara nasıl yansıyacağı umurlarında bile değil. <br/>Onlar topluma bir “irtica” tablosu göstermeyi amaçlıyorlardı. <br/>Böyle bir tabloyu da gösterdiler. <br/>28 Şubat’ın bu toplum için hâlâ önemini korumasının en önemli nedeni, bu “irtica” oyununu oynamak isteyen general türünün varlığını bugün de sürdürmesi. <br/>Darbe hazırladığı anlaşılan Ergenekon sanığı bir generalin “lahikalarını” da yayınladık biz. <br/>“28 Şubat gerekirse bin yıl sürecek” diyen eski bir genelkurmay başkanının bu sözleri, o “tür” generallerin iktidara nasıl doyamadığını da ortaya koyuyor zaten. <br/>Hiç unutmayın. <br/>“İrticayı önlemek için” darbe yaptıklarını söyleyen bu generallerin döneminde Türkiye Cumhuriyeti tarihinin en büyük banka soygunları gerçekleşti. <br/>Askerlerle anlaşanların kendi bankalarını soymalarına, halkın paralarını zimmetlerine geçirmelerine izin verildi. <br/>“İrtica geliyor” naralarının ardında nasıl bir “soygun planı” olduğunu biz daha sonra öğrendik. <br/>Darbeye yardım eden gazete patronlarının nasıl zengin edildiğini daha sonra gördük. <br/>“İrtica” lafıyla oluşturulan sis bombalarının dumanları ardında soygun planları vardı. <br/>Bu ülkeyi, bu halkı silah zoruyla soydular. <br/>28 Şubat generallerinin hiç biri, kendi iktidarlarında nasıl o kadar çok banka soygunu gerçekleştiğini açıklamadılar. <br/>O konuya değinmediler bile. <br/>“Biz postmodern darbe yaptık” diye bir de böbürlendiler. <br/>Darbe yapmak alçakça bir iştir. <br/>Ama daha önemlisi darbe yapmak, darbe planlamak ağır bir suçtur. <br/>Bu generaller, bu ülkede darbecilerin asla yargılanmayacağına böylesine emin oldukları için bu kadar yüzsüzce işlere bulaşıp, böylesine utanmazca demeçler verebildiler. <br/>Daha iki yıl önce ordu, halkın oylarıyla iktidara gelmiş hükümete “muhtıra” vererek suç işledi. <br/>Hiçbir general yargılandı mı? <br/>Hayır. <br/>Generallerin, kendilerini “halkın iradesinden ve hukuktan” daha yukarda sanmalarındaki yanılgı artık oradan kaldırılmalı. <br/>Generallerin aklından bu “müdahale” fikrini çıkartıp atmalı. <br/>Orduyu, ait olduğu yere, kışlasına geri göndermeli. <br/>Bunun için ilk bakılacak ve düzeltilecek kurum medyadır. <br/>Çünkü darbeler “medyanın” yardımıyla yapılıyor. <br/>Ortamı, bu belgelerden de göreceğiniz gibi, ordunun talimatıyla medya hazırlıyor. <br/>“Ayışığı ve Sarıkız” operasyonlarında, cumhurbaşkanlığı seçiminde, türban meselesinde medya aynı oyunu gene oynadı. <br/>Türkiye’nin değiştiğini fark edemediler. <br/>Niye başarısız olduklarını hâlâ anlayamıyorlar, hâlâ aynı oyunları oynamaya çalışıyorlar.<br/>Bu belgeleri iyi okuyun. <br/>Ve medyaya iyi bakın. <br/>“28 Şubat’ın bin sene sürmesini” isteyenlerin neler yaptıklarını anlayacaksınız.</p>
<br/>
<br/>
<br/>



<br/>


<div id="taraf_not">
</div>

</div>


</div>
