# Başbakan ve çifte standart

*Ahmet Altan 10.10.2010*

<div class="yazi"><p>Bana sorarsanız Başbakan Erdoğan, Almanya’da yaptığı konuşmayı Diyarbakır’da yapmalıydı.</p>
<p>“Dil konusunu ben de önemsiyorum. Bunu söylerken bir şeyi daha söylemek lazım. Gerçekten bir ikinci dili insanların öğrenmesi noktasında kendi dilini öğrenmesi çok çok önemli. Onu öğrenirse ikinci dili öğrenmesi o kadar kaliteli olacaktır.”</p>
<p>Erdoğan bunları söyledikten sonra Almanya’da bir Türk-Alman üniversitesi kurulmasını da istemiş.</p>
<p>Başbakan geçen gezisinde olduğu gibi bu gezisinde de “asimilasyona” karşı çıkmış ve bir toplumun “örflerinden, âdetlerinden, geleneklerinden zorla tecrit edilmesi, soyutlanmasıdır ki insanoğlunu buna zorlamak bir insanlık suçudur” demiş.</p>
<p>Şimdi bu sözleri söyleyen insan, Kürtlerin “anadilde eğitim hakkını” kabul etmeyen biri.</p>
<p>Almanya’daki Türkler için Türkçe üniversite isteyip, “dil önemlidir” deyip sonra da Kürtlerin “anadil” hakkını reddetmek nasıl bir mantığa sığıyor?</p>
<p>Hiçbir mantığa sığmıyor.</p>
<p>Almanya Türkler için “yabancı” bir ülke, o “yabancı” ülkeden Türklere dillerini daha rahat öğrenmeleri için “Türkçe üniversite” kurmasını istiyorsun...</p>
<p>Kürtlerin “kendi” ülkelerinde “anadillerinde” bir üniversite kurulmasına karşı çıkıyorsun.</p>
<p>Sonra da Kürt meselesi neden çözülmüyor diye merak ediyorsun.</p>
<p>Böyle bir çifte standart karşısında Kürtler, Türk politikacılara ve devlete güvenirler mi?</p>
<p>Güvenmezler.</p>
<p>Bir Kürt politikacı yıllarca önce bana, “biz ne istememiz gerektiğini, Türklerin Bulgaristan’daki soydaşları için neler istediklerini gördüğümüzde anladık” demişti.</p>
<p>Biz Almanya’daki Türkler için, Bulgaristan’daki Türkler için istediklerimizi neden Türkiye’deki Kürtler için istemiyoruz?</p>
<p>Almanya’daki Türklerin “asimilasyonuna” karşı çıkıp Türkiye’deki Kürtlerin asimilasyonu için uğraşılmasını haklı görmenin anlamı ne?</p>
<p>Türkiye’deki Kürt’ün, Almanya’daki Türk kadar da hakkı yok mu?</p>
<p>Almanya’daki Türk senin vatandaşın, Türkiye’deki Kürt de senin vatandaşın ve sen bu “iki vatandaş” için iki ayrı şey istiyorsun?</p>
<p>Bu “güvenilir” bir davranış mı?</p>
<p>Üstelik Başbakan Erdoğan, bu “çifte standardı” sadece Kürtlere uygulamıyor, aynı şeyi Alevilere de yapıyor.</p>
<p>Almanya’da diyor ki, “asimilasyon, dinde, kültürde bir değişime zorla tabi tutulmadır”.</p>
<p>Bu bir “insanlık suçuysa” neden Alevi çocuklarını zorla “din dersine” sokuyorsun?</p>
<p>“Ben başka bir mezheptenim, benim kültürüm, ibadetim farklı” diyen insana niye zorla kendi mezhebini, kendi ibadetini, kendi kültürünü öğretmeye uğraşıyorsun?</p>
<p>Neden Alevi çocukları Aleviliği öğrenmiyor kendi ülkesinin okulunda?</p>
<p>Niye o çocukları zorla Sünni bir eğitimden geçiriyorsun?</p>
<p>Erdoğan, kendi ülkesindeki Kürtlerle Aleviler için neler istemesi gerektiğini öğrenmek istiyorsa, Almanya’da yaptığı konuşmaları bir daha dinlesin.</p>
<p>Almanya’daki Türk ve Sünni çocuklar için istediğini, Türkiye’deki Kürt ve Alevi çocuklar için istese Türkiye sorunlarını çözmekte büyük bir yol almış olur.</p>
<p>Ama Başbakan bunu yapmıyor.</p>
<p>Acaba bu çifte standardı, bu haksızlığı, bu “insanlık suçunu” kendisine nasıl kabul ettiriyor, ne diyor kendisine kendini haklı gösterebilmek için?</p>
<p>“Kürtlerin anadili Türkçedir” mi diyor?</p>
<p>“Aleviler aslında Sünni’dir mi” diyor?</p>
<p>Eğer böyle bir yanılgı içindeyse, gerçekleri bu yaşına kadar hâlâ öğrenememişse, kendisine dostane bir yardımım dokunsun.</p>
<p>Kürtlerin anadili Kürtçedir, Aleviler Sünni değildir.</p>
<p>Erdoğan’ın tarifini ve sözlerini ölçü olarak alırsak, Kürt’ün anadilini, Alevi’nin mezhebini inkâr etmek “insanlık suçuna” girer.</p>
<p>Başbakan madem kendi ülkesinde gerçekleri görmekte ve insanların hakkını talep etmekte zorlanıyor, kendini Türkiye’yi ziyarete gelmiş yabancı bir ülkenin “Alevi Kürt” başbakanı gibi görsün, o zaman kendi ülkesinde de doğru sözleri söyleyecektir.</p>
<p>Öyle davrandığında hem “yaratılanı severiz yaratandan dolayı” lafı yerine oturacaktır, hem de “niye bu insanlar hâlâ benden kuşku duyuyorlar” diye araştırmalar yapmaktan kurtulacaktır.</p>
<p>İnsanlar bu çifte standarttan kuşkulanıyorlar çünkü.</p>
<p><b><br/>ahmetaltan111@gmail.com </b></p></div>

Kaynak: [taraf.com.tr](http://www.taraf.com.tr:80/ahmet-altan/makale-basbakan-ve-cifte-standart.htm), [web.archive.org (arşiv bağlantısı)](http://web.archive.org/web/20101011095359/http://www.taraf.com.tr:80/ahmet-altan/makale-basbakan-ve-cifte-standart.htm)
