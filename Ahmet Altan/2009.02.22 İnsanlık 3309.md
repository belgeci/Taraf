# İnsanlık

*Ahmet Altan 22.02.2009*

<div class="taraf_structure_2col_1zq">
<div class="margen_n">



 <p>İnsanoğlunun habis bir yanı var elbette. <br/>Kanı, vahşeti, cinayeti seven bir habaset bu. <br/>Dünyadaki bütün ülkelerin “şanlı” tarihlerine baksanıza. <br/>Hepsi de “diğerlerinden daha fazla adam öldürmekle” övünürler. <br/>Yeryüzünde bununla övünmeyen bir tarih var mı bilmiyorum. <br/>Binlerce yıldan bu yana akıp gelen “kanlı bir tortu” hepimizin zihinlerine işleniyor. <br/>Bir yandan “dinle, ahlakla, felsefeyle” bu tortudan arınmaya çalışıyor, bir yandan “şanlı tarih” çığlıklarıyla bu kanı bugüne bulaştırıyoruz. <br/>Hâlâ savaşı barıştan daha çok seviyoruz. <br/>Beş bin yıllık bir tarihin üstüne hâlâ yeni savaşlar ekliyoruz. <br/>Bunlar, insanoğlunun henüz tedavi edilememiş “toplumsal” hastalıkları. <br/>Ama beni asıl irkilten, insanoğlunun iliklerine işlemiş olan “bireysel” kötülük. <br/>Bizim gazetenin tepesinde bir haber var. <br/>Dizi oyunculuğu yapan bir genç kız kansere yakalanmış. <br/>Yaşama umudu kalmamış. <br/>Şimdi insanlar internette “genç kız ne zaman ölecek” diye bahis oynuyorlar. <br/>Bahse girenler de “insan”, aynı türden canlılarız. <br/>Nasıl bir zihinsel ve ruhsal çarpılma insanlara böyle “bahisler” oynatabilir, anlayabilmek çok zor. <br/>İnsanoğlu yaratılalı o kadar zaman oldu ama biz içimizdeki melaneti temizleyemedik. <br/>Öyle kolayından da temizleyemeyeceğiz. <br/>Aya gidebiliyoruz, Mars’a araç yollayabiliyoruz, mikropları görebiliyoruz, lazer ameliyatları yapabiliyoruz, birinin karaciğerini alıp öbürüne takabiliyoruz, koyunları kopyalayabiliyoruz ama ruhumuzdaki kiri arındıramıyoruz. <br/>Üstelik, önümüzdeki dönemde bu kirin daha hızlı bir biçimde ortaya çıkacağından korkuyorum. <br/>Hem Türkiye’deki hem de dünyadaki “ulusalcılar”, küreselleşmeye, bence çok manasız nedenlerle karşı çıkıyorlar ama sanırım “küreselleşmenin” asıl tehlikesi, insanoğlunun ruhundaki melaneti ortaya çıkarmasına izin verecek olanaklar sağlaması. <br/>Biliyorsunuz gittikçe daha fazla sayıda “makine” insanların yerini alıyor. <br/>Özellikle gelişmiş ülkelerde “iş saatleri” azalıyor. <br/>On beş, yirmi yıla kadar bütün dünyada iş saatleri azalacak. <br/>İnsanların çok fazla “boş vakti” olacak. <br/>Peki, insanlar o “boş vakitlerde” ne yapacaklar? <br/>Biliyorum herkes biraz daha “boş vakti” olmasını ister. <br/>Ama o “vakitleri” doldurmak o kadar da kolay değildir. <br/>Hele o saatler çoğalmaya başlayınca. <br/>Bir zaman sonra o boş saatler birer düşman gibi büyümeye, üstünüze yıkılmaya başlarlar. <br/>İşkenceye dönüşürler. <br/>Zamanın bu işkencesinden kurtulabilmek için gerçek bir “kültürel birikim” gerekir. <br/>On dokuzuncu yüzyılda zaman “ağır akardı” ve boş vakit çoktu. <br/>O ağır akan zamanın içindeki büyük boşlukları insanlar “edebiyatla” doldururdu. <br/>En büyük klasiklerin o çağda yazılması belki de bir tesadüf değildi. <br/>Kontesler de, kapıcılar da aynı romanları okurlardı. <br/>Tolstoy’un, Dickens’ın, Balzac’ın, Dostoyevski’nin her sınıftan hayranları vardı. <br/>Günümüzde, zaman o kadar “yavaş” akmıyor. <br/>Çok daha hızlı bir hayat yaşıyoruz. <br/>Bu hıza, edebiyattan çok televizyon uyuyor. <br/>Ama televizyona baktığınızda, insanoğlunun “habasetinin ve melanetinin” hayatın doğal bir parçası olarak gösterildiğine tanık oluyorsunuz. <br/>Edebiyat, insanoğlunun ruhundaki yaraları, çarpıklıkları insanlara gösterirken, televizyon aynı çarpılmaları “vazgeçilmez” gerçekler olarak ortaya koyup, onların “garipliklerini” fark etmemize engel oluyor. <br/>Edebiyat için cinayet, ince ince bakılması, incelenmesi, bir katilin duygularının ve düşüncelerinin anlaşılması amacıyla derinliğine anlatılması gereken bir konuyken, televizyon için aynı cinayet “sıradan” bir vaka olarak beliriyor. <br/>Edebiyat kötülüğümüzü gösteriyor, televizyon bizi o kötülüğün parçası yapıyor. <br/>Ona ruhundaki kötülüğü gösteren edebiyattan, felsefeden yoksun bir büyük kalabalık, sadece televizyonlardan beslenerek “boş vakitlerin” içine atıldığında ne olacak? <br/>Bu insanların sayısı gittikçe artacak. <br/>Ne yapacak o insanlar? <br/>Bazı işaretlerini internette görüyoruz. <br/>Kim ölecek diye bahis oynuyorlar. <br/>Daha önce bir Alman dergisinde okuduğuma göre “yamyamlık” siteleri kuruyorlar. <br/>“Annemi nasıl öldürsem” diye soran çocuklara rastlanıyor. <br/>İçimizdeki o “doğal” kötülük sanki daha da özgürleşiyor, o kötülüğü süzecek, arındıracak “kültürel” süzgeçlerle hiç karşılaşmadan hayatın içine akıyor. <br/>Ben, önümüzdeki zamanda büyük bir “bireysel kötülük” patlamasının yaşanmasından endişeliyim. <br/>Bu, tabii ki öğütle, yakınmayla önlenebilecek bir gelişme değil. <br/>Belki de insanoğlunun yeni bir “aşamaya” geçebilmesi için önce bu büyük “kirlenmeyi” yaşaması gerekiyor, belki de ondan sonra “arınıp” yeni bir insan haline dönüşecek, bu da mümkün. <br/>Bunları, konuşarak, tartışarak, yakınarak engelleyemeyiz. <br/>Ama, böyle muhtemel bir tehlikeden haberdar olabilirsek belki hazırlıklarımızı ona göre yapar, bu genç insanları, “şanlı tarihlerle”, şiddetle, kanla, öfkeyle, düşmanlıkla beslemek yerine onlara biraz edebiyat, felsefe öğretebiliriz. <br/>İnsanoğlunun ruhundaki habasetin yanında varolan yaratıcılığı, zekâyı, iyiliği onlara gösterebiliriz. <br/>Hiç olmazsa “kim ölecek” diye bahis oynamazlar o zaman. <br/>Ya da en azından oynamayacaklarına dair bir umudumuz olur.</p>
<br/>
<br/>
<br/>



<br/>


<div id="taraf_not">
</div>

</div>


</div>
