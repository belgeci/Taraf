# Kim korkar herkesten?

*Ahmet Altan 30.09.2008*

<div class="taraf_structure_2col_1zq">
<div class="margen_n">



 <p></p><p>Bir akşam bizim lisenin son sınıf öğrencileri okulun “seyahat kulübüne” ait cipini çalıp devirmişler.</p><br/>
<p>Gecenin geç bir saatinde okulun müdürü Mr. Bull bütün yatılıları arka bahçeye toplayıp bir konuşma yaptı.</p><br/>
<p>Konuşmasına, “insanlar ikiye ayrılır” diye başladı, “bildiğimiz normal insanlar ve öğrenciler”.</p><br/>
<p>Çok gülmüştüm.</p><br/>
<p>Bu “ikiye ayrılır” tanımlamasını da sonra her eğlenmek istediğimde kullanmıştım.</p><br/>
<p>Dün bir haber yayınladık.</p><br/>
<p>Dengir Mir Mehmet Fırat’ın ortağı gazeteyi arayıp “derdini” anlattı.</p><br/>
<p>Onun sözlerini yayınlayınca birçok dostumuz bizi aradı, “sizi herkes AKP’li sanıyor, şimdi daha çok inanacaklar” dediler.</p><br/>
<p>O zaman Mr. Bull aklıma geldi.</p><br/>
<p>“İnsanlar ikiye ayrılır, bildiğimiz normal insanlar ve herkes ne der diye aldırmayanlar.”</p><br/>
<p>Biliyorum, herkes, “herkes ne der” diye düşünür.</p><br/>
<p>Belki de “herkesin” ortak özelliği budur.</p><br/>
<p>Herkes, herkesten korkar.</p><br/>
<p>Bir lanet gibidir bu laf, insanlar tutulup kalırlar bu laf karşısında.</p><br/>
<p>“Herkes ne der?”</p><br/>
<p>Kibrimi affedin ama biz bu laftan hiç hoşlanmayız.</p><br/>
<p>Bir adam bize derdini anlatmış, haklı gözüküyor.</p><br/>
<p>Biz onun dediklerini yazarız.</p><br/>
<p>İnsanları koruyabilmek için gazete çıkartıyoruz.</p><br/>
<p>Kim oldukları hiç önemli değil.</p><br/>
<p>Emin olun, kimin ne dediği de önemli değil.</p><br/>
<p>Doğru olduğuna inandığımız sürece biz her haberi koyarız bu gazeteye.</p><br/>
<p>Ha, onun aksini söyleyip kanıtlayan olursa onu da koyarız, onu söyleyenin de kim olduğu önemli değil.</p><br/>
<p>“Herkes ne diyecek” diye düşünenler pek bir şey yapamazlar.</p><br/>
<p>Ne kimseyi koruyabilirler, ne de kimseye bir hayırları olur.</p><br/>
<p>Herkesten korkarlar.</p><br/>
<p>Ve, “herkes” olurlar.</p><br/>
<p>Biz “herkes” olmak istemiyoruz.</p><br/>
<p>“Herkes ne der” lafından korkmak da istemiyoruz.</p><br/>
<p>Sevmiyoruz böyle korkuları.</p><br/>
<p>Yıllarca önce çok sevdiğim biri vardı.</p><br/>
<p>Bana hep aynı soruyu sorardı.</p><br/>
<p>“Herkes bana deli dese, doktorlar deli olduğumu söylese, beni bir hastaneye kapatsalar ve ben sana deli olmadığımı söylesem, bana inanır mısın?”</p><br/>
<p>Herkes “deli olduğunu” söylese ve o “ben deli değilim” dese...</p><br/>
<p>İnanır mısınız?</p><br/>
<p>İnanırsanız “herkes” ne der sonra?</p><br/>
<p>Ben inanırım.</p><br/>
<p>Çünkü çok basit bir soru takılır aklıma.</p><br/>
<p>“Ya deli değilse... Ve güvendiği tek insan da ona inanmazsa, onu kim kurtaracak?”</p><br/>
<p>Size sığınan birini korumak önemlidir.</p><br/>
<p>Hatta bana sorarsanız, kendinizi korumaktan daha önemlidir.</p><br/>
<p>Koruyabileceğiniz biri varsa, siz “herkes ne der” diye düşünüp korkar ve kendinizi korumaya çalışırsanız, benim gözümde bir alçaktan başka bir şey olmazsınız.</p><br/>
<p>Boş verin “herkes” ne derse desin.</p><br/>
<p>Bazen sizin ne dediğiniz, “herkesin” ne dediğinden daha önemlidir.</p><br/>
<p>İmkânınız varken birini korumazsanız, bunu kimse bilmediğinden, kimse sizin için “bir şey” demez.</p><br/>
<p>Ama kendiniz bilirsiniz.</p><br/>
<p>Korktuğunuzu bilirsiniz.</p><br/>
<p>“Herkes ne der” diye düşündüğünüzü bilirsiniz.</p><br/>
<p>Size güvenen birini, kendinizi korumak için sattığınızı bilirsiniz.</p><br/>
<p>Bunun utancı, herkesin ne dediğinden daha ağır bir yüktür insana.</p><br/>
<p>Herkes korkar herkesten.</p><br/>
<p>Peki, “herkes” olmayı bu kadar istiyor musunuz?</p><br/>
<p>Neredeyse bütün hayatınız “herkesten ne kadar farklı olduğunuzu” anlatmakla geçiyor.</p><br/>
<p>Ama hiç kimseye söylemeseniz bile “herkes ne der” diye içinizden geçirdiğiniz anda, o hiç de benzemek istemediğiniz “herkesin” parçası oluveriyorsunuz.</p><br/>
<p>Sürülere katılmak rahattır, ezberlenmiş ortak klişeleri tekrarlamak rahattır, “herkesin” beğeneceği lafları söylemek rahattır, “herkesin” kızdığına onlarla birlikte kızmak, “herkesin” sevdiğini onlarla birlikte sevmek rahattır, kolay kahramanlıklar, kolay muhalefetler rahattır.</p><br/>
<p>Ezberlenmiş lafların, ezberlenmiş davranışların içine girer sürünüzle birlikte yatarsınız.</p><br/>
<p>Herkes olursunuz.</p><br/>
<p>“Herkes” kimlerden oluşur, biliyor musunuz?</p><br/>
<p>“Hiç kimse”lerden oluşur.</p><br/>
<p>Herkesin parçası bir hiç kimse olursunuz.</p><br/>
<p>Herkesin “deli” dediği biri size sığınır ve “ben deli değilim” derse, onu korumaz, korkar kaçarsınız.</p><br/>
<p>Herkes olmayı sevmiyoruz... Hiç kimse olmayı da sevmiyoruz.</p><br/>
<p>Buraya, bu gazeteye sığınan herkesi, haklı olduğuna inandığımız sürece koruruz.</p><br/>
<p>“Herkes ne der?”</p><br/>
<p>Bundan mı korkuyorsunuz?</p><br/>
<p>Korkmayın, bırakın ne derlerse desinler, birini savunduğunuzda artık “herkes” olmaktan çıkar ve “herkesin” ne dediğine aldırmazsınız.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2092.htm), [web.archive.org (arşiv bağlantısı)](http://web.archive.org/web/20090905090753/http://www.taraf.com.tr:80/makale/2092.htm)
