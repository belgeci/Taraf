# Yalancı laikler

*Ahmet Altan 27.05.2008*

<div class="taraf_structure_2col_1zq">
<div class="margen_n">



 <p>Yalandan bıktım.<br/>
Devleti, bürokratı, partisi, gazetecisiyle bir toplum nasıl bu kadar yalan söyler, kavramak gerçekten güç.<br/>
Bizim en büyük sorunumuz ne bugünlerde?<br/>
Laiklik, değil mi?<br/>
Devlet erkânımız ve yandaşları laiklik istiyorlar ve laiklik tehlikeye düşecek diye korkuyorlar, değil mi?<br/>
İşte bu, benim rastladığım en büyük yalan.<br/>
Vatikan Devleti ne kadar laiklik istiyorsa bizim devlet de o kadar laiklik istiyor.<br/>
Çünkü “dinî” açıdan bizim en çok benzediğimiz devlet Vatikan Devleti.<br/>
Vatikan, Hıristiyan dininin Katolik mezhebinin devleti.<br/>
Peki biz?<br/>
Biz de Müslüman dininin Sünni mezhebinin devletiyiz.<br/>
Siz bizim devletin herhangi bir kademesinde Müslüman olmayan birine rastladınız mı?<br/>
Peki, Sünni olmadığını açıkça söyleyebilen birine rastladınız mı?<br/>
Yahudi bir Yüzbaşımız, Ermeni bir diplomatımız, Rum bir posta müdürümüz var mı?<br/>
Olabilir mi?<br/>
İstedikleri kadar Türkiye Cumhuriyeti vatandaşı olsunlar “gayrimüslimler” devlet katlarında görev alamazlar.<br/>
Onu da bir yana bırakın.<br/>
Müslüman olmayan vatandaşlarımızı devlet resmen “yabancı” olarak görür, bir önceki cumhurbaşkanı onların “yabancı” olduğunu açıkça resmî kararlarına geçirtti.<br/>
Kendi vatandaşlarını “dinine” göre tasnif eden bir devlet laik, öyle mi?<br/>
Bu devletin laiklikle alakası yok ama sadece bu kadar da değil.<br/>
Müslüman olmak yetmez.<br/>
Siz hiç Alevi olduğunu açıkça söyleyen bir general gördünüz mü?<br/>
“Ben Aleviyim” diyen bir Maliye müfettişiyle karşılaştınız mı?<br/>
Aleviler de kimliklerini açıkça beyan ederlerse devlet dairelerinde iş bulamazlar.<br/>
Bu devlet, Müslüman Sünni olmayanlara güvenmez ve onları içine almaz.<br/>
Vatikan da böyledir.<br/>
Hıristiyan olmayanlara orada yer olmadığı gibi Protestanlara da yer yoktur.<br/>
Biz bu açıdan Vatikan’a birebir benzeriz.<br/>
Vatikan’a benzemediğimiz yanımız ise en “komik” yanımızdır.<br/>
Bizim devlet sadece “Sünnilere” kapılarını açar ama Sünnilerin Sünni gibi yaşamasını da yasaklar.<br/>
Sünni olmayanlara devlet kapıları kapalı olduğu gibi Sünni usullere göre yaşayanlara da devlet kapıları kapalıdır.<br/>
Bizim devletin istediği “ideal vatandaş”, Alevi gibi yaşayan bir Sünnidir.<br/>
Namaza gidilmeyecek.<br/>
İçki içilecek.<br/>
Kadınlar başını açacak.<br/>
Faiz haram sayılmayacak.<br/>
Konuşmalarda asla Hz. Muhammed’e ve Kuran-ı Kerim’e atıfta bulunulmayacak.<br/>
Bakın üst düzey devlet memurlarına.<br/>
Onların hepsi Alevi gibi yaşayan Sünnilerdir.<br/>
İçki içerler, namaza gitmezler, karılarının başları açık olur.<br/>
Sünniliğe kalben bağlı olan biri içki içemez.<br/>
Mutlaka beş vakit namazını kılar.<br/>
Öyle bir Sünni, devlet kadrolarında yer bulamaz.<br/>
Siz, aynen Vatikan gibi tek mezhepli bir devlet kuracaksınız, sonra da “laiklik” istediğinizi söyleyeceksiniz.<br/>
Bizim devlet “laik” falan değildir.<br/>
Bizim yargıçlar, askerler, gazeteciler, Sünnilerin Aleviler gibi yaşamasını “laiklik” sanıyor.<br/>
Laiklik elden gidiyor dediklerinde anlayın ki birisi Sünni gibi yaşıyor, Sünni gibi ibadet ediyordur.<br/>
AKP’nin devlet kadrolarına Sünni gibi yaşayan Sünnileri de alması zaten bugün “laiklik” tartışmasını böylesine alevlendiren.<br/>
Buna kızıyorlar ama devletin içine sadece Sünnileri alıp, onların Sünni gibi yaşamasını yasaklamasına “laiklik” değil, “kafa karışıklığı” derler.<br/>
Burası “laik” bir ülke değil.<br/>
Burası “kafası karışık” bir ülke.<br/>
Laik mi olmak istiyorsunuz?<br/>
Bizim yargıçlar laikliği çok mu arzuluyor?<br/>
O zaman kolay.<br/>
Önce devletin kapılarını her dinden, her mezhepten insana açacaksınız.<br/>
Ermeniler, Rumlar, Yahudiler de devlette çalışacak.<br/>
Bütün mezhepleri de kabul edeceksiniz.<br/>
Sonra insanların inançlarına göre giyinmelerine, yaşamalarına, ibadetlerine karışmayacaksınız.<br/>
Yapabilirler mi?<br/>
Asla yapamazlar.<br/>
Onlar laiklik falan istemiyorlar, onlar iktidarda kalabilmek, gerekirse darbe yapabilmek için kendilerine bir “bahane” arıyorlar.<br/>
O bahaneye de laiklik diyorlar.<br/>
Burası laik değil, burası aklı karışık bir Vatikan.<br/>
Bir gün buraya gerçekten laiklik gelirse, şimdi “laiklik” diye tutturanlar bağırmaya başlar en önce.<br/>
Gerçek laiklikten ödleri patlar çünkü onların. <br/>
<br/>
27.05.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
