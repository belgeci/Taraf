# Avrupa’ya Türk kalmak

*Ahmet Altan 14.04.2011*

<div class="yazi"><p>Avrupa Konseyi Parlamenterler Meclisi’nde, son zamanlarda iyice çığrından çıkan ve Avrupalıları da öfkelendiren Sarkozy’yi savunmak için söz alıp, Erdoğan’a <strong>“inanç özgürlükleriyle”</strong> ilgili soru soran Fransız parlamentere, Başbakan'ın <strong>“Siz Türkiye’ye Fransız kalmışsınız”</strong> demesi birçok insanın çok hoşuna gitti.</p>
<p>Doğrusu ben onlardan değilim.</p>
<p>Sadece o sözleri değil bütün konuşması benim için hayal kırıklığı oldu.</p>
<p>Erdoğan’dan daha üst düzeyde, daha etkileyici, daha ağırbaşlı, daha kapsamlı, <strong>“demokrasi”</strong> açısından daha ikna edici bir performans beklerdim.</p>
<p>Ama bana sorarsanız, Fransız temsilciye <strong>“Siz Türkiye’ye Fransız kalmışsınız”</strong> diyen Başbakan'ın asıl kendisi Avrupa’ya Türk kaldı.</p>
<p>Bence konuşmanın bütün kurgusu hatalıydı.</p>
<p>Erdoğan konuşmasını neredeyse tümüyle <strong>“siz-biz”</strong> çekişmesi üstüne kurmuştu; halbuki bir Türk’ün başkanlık ettiği, içinde Türk temsilcilerin de bulunduğu, <strong>“Avrupalı”</strong> bir heyete, o heyetin bir <strong>“parçası”</strong> olarak hitap ediyordu.</p>
<p>Demokrasi konusunda <strong>“ortak değerlerin”</strong> kabul edildiği bir zeminde, bu ortaklığa değil de <strong>“farklılığa”</strong> vurgu yapmak, Avrupa’nın demokratik değerlerinden farklılaşmak anlamına geliyordu.</p>
<p>Peki niye böyle farklılaşıyordu Türkiye’nin başbakanı?</p>
<p>Avrupa’nın <strong>“demokratik”</strong> standartları mı yanlıştı yoksa o standartlara uyum sağlayamayan Türkiye mi?<br/><br/><strong>“Niye kitap toplatıyorsunuz”</strong> diyen Avrupalılar, bunu Türkiye’ye ya da Erdoğan’a kızdıkları için mi soruyorlardı yoksa onların demokrasi anlayışında kitap toplatmaya yer olmadığı için mi?<br/><br/><strong>“Kitap toplatmaya”</strong> karşı çıkan bir anlayışla <strong>"didişip”</strong>, kitap toplatmayı haklı göstermeye çalışan bir konuşma yaptığınızda, bu, sizi mi yoksa sizi eleştirenleri mi daha <strong>“demokrat”</strong> bir zemine yerleştirir?</p>
<p>Bu noktada Avrupalılardan farklılaşmak çok mu övünülecek bir durum olur?</p>
<p>Erdoğan, <strong>“Yargı bağımsızdır”</strong> dedi kendisine <strong>“kitap toplatmayı”</strong> soranlara, Avrupalılar işi uzatmadılar ama herhalde akıllarından şu soru da geçmiştir:<br/><br/><strong>“Bağımsız yargının uyguladığı yasaları sizin çoğunlukta olduğunuz parlamento yapmıyor mu?”</strong></p>
<p>Erdoğan, <strong>“yüzde on barajı”</strong> konusunda da doyurucu bir cevap veremedi.</p>
<p>Yetmiş milyonluk bir ülkede <strong>“yüzde on”</strong> dediğinizde milyonlarca insandan söz ediyorsunuz;<strong> “siyasi istikrar”</strong> adına milyonların iradesinin parlamentoya yansımasına engel olmak, <strong>“ileri demokrasiye”</strong> pek de uygun düşmüyor, bunu savunmak çok da demokratik gözükmüyor.</p>
<p>Bu konularda Avrupalılarla <strong>“didişmek”</strong> Türkiye’yi de, Erdoğan’ı da <strong>“demokrat”</strong> yapmaz, olsa olsa <strong>“siz bize karışamazsınız, biz bu ölçüleri kabul etmiyoruz”</strong> anlamına gelir.</p>
<p>Buradan da <strong>“Türkiye’nin özel şartlarına”</strong> varırız.</p>
<p>Biz, bu tavra yabancı değiliz, bu mazereti daha önce <strong>“ordu ve ulusalcılar”</strong> kullanıyordu, şimdi <strong>“demokrasi öncülüğü”</strong> yapmak istediğini söyleyen bir başbakan aynı mazerete sığınınca, insan ülkesinin ilerlediğini değil, aynı yerde patinaj yaptığını düşünüyor.</p>
<p>Mazeret hep aynı, mazereti kullanan değişiyor yalnızca.</p>
<p>Bu da doğrusu bana iç acıtıcı gözüküyor.</p>
<p>Erdoğan’ın, bu konuşmasındaki sertliğini Davos’taki sertliğine benzetenler de oldu.</p>
<p>Davos’ta Erdoğan, Gazze’de yapılan bir haksızlığa, çocukların vahşice öldürülmesine karşı çıkıyordu, haklı bir zemindeydi ve Avrupa’nın büyük çoğunluğundan da destek bulmuştu.</p>
<p>Strasbourg’da kavga ettiği ise <strong>“demokratik”</strong> değerler.</p>
<p>Arada nasıl bir benzerlik kurulabileceğini doğrusu ben pek anlayamadım.</p>
<p>Başbakan, üyesi, ortağı olduğumuz bir kurumda, o kurumun değerlerini baştan kabul ederek konuşmaya başlayıp sonra da <strong>“Siz karışamazsınız, size sormayacağız”</strong> diyerek o değerlerden ayrıldığında, böyle davrandığı için Türkiye’deki milliyetçilerden ve ulusalcılardan alkış alabilir, alacaktır da.</p>
<p>Ama Avrupa’yı <strong>“yabancı”</strong> olarak gördüğünüzde, onun <strong>“demokratik standartlarını”</strong> reddettiğinizde, bu, <strong>“Çankaya’ya başörtülü first lady çıkamaz”</strong> diyenlerle, <strong>“367 kararını alanlarla”</strong>, seçilmiş hükümetlere muhtıra verenlerle, Avrupa’nın demokratik değerlerinden nefret edenlerle aynı cepheye sürükler sizi.</p>
<p>İktidarına Avrupa’ya ve demokrasiye doğru yürüyerek başlayan Erdoğan’ın şimdi katılmak istediği <strong>“cephe”</strong> bu mu?</p>
<p>Dünyanın <strong>“seçkin”</strong> liderlerinden biri olabilecek, bu kapasiteye sahip bir politikacı, uluslararası siyasetteki varlığını bundan böyle <strong>“Esad’ın, Aliyev’in, Ahmedinejad’ın, Putin’in”</strong> dostluğuna mı dayandıracak, bu diktatörlerle mi anılacak?</p>
<p>Erdoğan, Avrupa’nın her zemininde, bütün Avrupalılardan alkış alabilecek konuşmalar yapmış bir liderdi.</p>
<p>Şimdi konuşması alkışlanmıyorsa, bunun nedenini iyi tahlil etmek lazım.</p>
<p>Birisi, Avrupa’nın <strong>“demokratik”</strong> değerlerinden vazgeçiyor demektir.</p>
<p>Bu kim, Erdoğan mı, Avrupalılar mı?<br/><br/><strong>ahmetaltan@gmail.com</strong></p>
</div>

Kaynak: [taraf.com.tr](http://www.taraf.com.tr:80/ahmet-altan/makale-avrupa-ya-turk-kalmak.htm), [web.archive.org (arşiv bağlantısı)](http://web.archive.org/web/20140102181837/http://www.taraf.com.tr:80/ahmet-altan/makale-avrupa-ya-turk-kalmak.htm)
