# Karşılaşma

*Ahmet Altan 26.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Şimdi kabul edelim ki hepimizin içinde kötü bir yan var.</p><br/>
<p>Televizyon başına toplananların çoğu, iki insanın birbirini rezil etmesine tanık olmak için toplandı.</p><br/>
<p>Ya da tuttukları tarafa göre birinin rezil olmasını seyretmeyi umdu.</p><br/>
<p>Ama neticede kötü duruma düşen birini görmeyi bekledi herkes.</p><br/>
<p>Ben biraz sıkıntıyla seyrettim.</p><br/>
<p>Bireylerin tek tek yaptıklarından ziyade, o davranış biçimlerine yol açan sistemin kendisi daha çok ilgimi çekiyor çünkü.</p><br/>
<p>Ama şunu söyleyeyim ki seyretmemin benim açımdan yararı CHP’li Kılıçdaroğlu’nu daha yakından tanımak oldu.</p><br/>
<p>Bildiğimiz CHP’li politikacılara hiç benzemiyor.</p><br/>
<p>Sözü çok dolaştırmıyor, hamaset yapmıyor, laf sokuşturmuyor.</p><br/>
<p>Belgeleriyle konuşuyor.</p><br/>
<p>Diğer partililerin en çok çekinmesi gereken CHP’li herhalde o.</p><br/>
<p>Çok etkileyici bir konuşma biçimi olmaması da bence bir avantaj.</p><br/>
<p>Kelimeleri şaklatmıyor, somut gerçeklere değiniyor bu yüzden.</p><br/>
<p>Bana güven verdiğini söylemeliyim.</p><br/>
<p>Belki de tartışmadaki tek handikabı, daha önce ileri sürdüğü iddiaları kanıtlayamayacağını görünce yeni iki belgeyle tartışmaya çıkması.</p><br/>
<p>Ama o yeni belgelerin de çok “yakıcı” olduğunu kabul etmeli.</p><br/>
<p>Dengir Mir Fırat ise benim en beğendiğim AKP’lilerden biri.</p><br/>
<p>Kendisiyle yıllar önce bir yemekte de karşılaşmıştım.</p><br/>
<p>Mir’likten gelen feodal ağırbaşlılığı hoşuma gitmişti.</p><br/>
<p>Tuhaf fıkralar anlatmasa ve saldırgan üslubu çok benimsemese bence Mir’liğe daha uygun davranmış olur.</p><br/>
<p>Tartışmada, hakkında daha önce dile getirilen iddiaları çürütüp kendini akladığını düşünüyorum.</p><br/>
<p>Ama ortağı olduğu şirketin İngiltere’ye yaptığı ihracatın “hayali” çıkması ile daha sonra ayrıldığı şirkete gümrüklerde kolaylık gösterilmesi için gönderilen bir belgede adının olması, Fırat’ın mutlaka açıklaması gereken iddialar.</p><br/>
<p>Bu iddialara cevap veremedi çünkü.</p><br/>
<p>Fırat’ın “suçlu” olup olmadığı siyaset açısından önemli bir konu elbette.</p><br/>
<p>Ama bir de şöyle biraz geriye çekilerek olup bitene biraz daha tepeden bakarsak herhalde epeyce iç yakıcı bir tabloyla karşılaşırız.</p><br/>
<p>Düşünün ki iki büyük partinin en üst düzey siyasetçileri tartışıyor ve konu uyuşturucu kaçakçılığı ile hayali ihracat.</p><br/>
<p>Üstelik aralarından biri bunlarla suçlanıyor.</p><br/>
<p>Fırat, bir ara Ukrayna’ya ihracat yapan herkesin “çift fatura” kullandığını mırıldandı.</p><br/>
<p>Belli ki sistem kendini taşıyamıyor ve böyle tuhaf “by-pass”lar yaratılmasına göz yumuyor.</p><br/>
<p>Çok uzun yıllar önce Gine’ye gitmiştim.</p><br/>
<p>Dolar resmî kurda bir Gine Lirası falandı.</p><br/>
<p>Ama karaborsada bir dolara neredeyse yirmi Gine Lirası veriyorlardı.</p><br/>
<p>Ve, bütün fiyatlar karaborsaya göre ayarlanmıştı.</p><br/>
<p>Eğer paranızı resmî kurdan bozdurursanız bir yumurtayı yirmi dolara yiyordunuz, karaborsadan bozdurursanız aynı yumurta sadece bir dolardı.</p><br/>
<p>Herkes karaborsa olduğunu biliyordu, bu, devlet tarafından da hayatın gerçeği olarak benimsenmişti.</p><br/>
<p>Ama paranızı karaborsada bozdururken yakalanırsanız da hapse giriyordunuz.</p><br/>
<p>Sahte bir hukuk vardı anlayacağınız.</p><br/>
<p>Yasaların delinmesi ortaklaşa kabul edilmişti ama aradabir birini yakalayıp içeri de atıyorlardı.</p><br/>
<p>Bu tuhaflığı düzeltecek tedbirleri de almıyorlardı.</p><br/>
<p>Çalışmayan yasalarla yaşamaya alışmışlardı.</p><br/>
<p>Bizdeki duruma baktığımda bazen aklıma Gine geliyor.</p><br/>
<p>Çalışmayan yasalar var, onların delinmesine ses çıkarılmıyor ama yakalanırsan başın derde giriyor.</p><br/>
<p>Bu durumu iktidar partisinin en üst düzey yöneticilerinden biri biliyor hatta yaşıyor ama bunu değiştirecek adım atılmıyor.</p><br/>
<p>Sanırım “idare etmek” dediğimiz şey bu.</p><br/>
<p>“Yasa böyle ama sen idare et.”</p><br/>
<p>Yasa öyle olmasa da “idare etmesek” daha iyi olmaz mı?</p><br/>
<p>Sanki daha iyi olur.</p><br/>
<p>Bunu sadece Ukrayna ya da çifte fatura için söylemiyorum.</p><br/>
<p>Bütün sosyal yapımız nedeyse bu “idare et” anlayışı üzerine kurulmuş gibi geliyor bazen bana.</p><br/>
<p>Hukuka aykırı birçok olayla karşılaşıyoruz ama “idare ediyoruz.”</p><br/>
<p>Bazen de “idare etmenin” bedelini, o sistemi değiştirmeyen iktidarın üyelerinden biri ödüyor işte.</p><br/>
<p>Bütün bunlara rağmen gene de iyimserim bu tartışmayla ilgili.</p><br/>
<p>Türkiye’nin şeffaflaşmaya başladığının bir işareti gibi geldi bana.</p><br/>
<p>Şimdilik şeffaflaşma sadece kişisel düzeyde.</p><br/>
<p>“Yolsuzluk var mı yok mu” tartışması halkın önünde yapılıyor.</p><br/>
<p>Zamanla bu şeffaflığın çok daha önemli konuları da kapsayabileceğini gösteren bir adım belki de bu.</p><br/>
<p>Bakarsınız Kürt meselesini, 12 Eylül yasalarını, Ermeni sorununu, hesabı sorulmamış ve “idare edilmiş” muhtıraları da siyasetçiler televizyonda tartışırlar.</p><br/>
<p>Biz de o zaman bu tartışmaları “boks maçı” gibi görmek yerine, bir toplumun “kurtuluşu” olarak değerlendiririz.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
