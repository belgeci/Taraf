# Susacak mısınız?

*Ahmet Altan 01.10.2009*

<div class="taraf_structure_2col_1zq">
<div class="margen_n">



 <p>Bazen tek bir olay, bütün bir ülkeyi anlatır. <br/><br/>Şu Ceylan’ın korkunç hikâyesine bakın, Türkiye’yi göreceksiniz. <br/><br/>Bu ülke, bir roketle bir kız çocuğunun paramparça edilebildiği bir ülke. <br/><br/>Bir sosyal demokrat, bir siyasetçi, bir insan olan Deniz Baykal, “Kürt açılımının içi boş, doldursunlar konuşalım” diyordu. <br/><br/>Ceylan’ı vuran roket o “açılımın” içini dolduramıyorsa hiçbir şey dolduramaz. <br/><br/>Açılım denilen şey bu işte Deniz Bey. <br/><br/>“Anne, bana makarna pişirsene” dedikten sonra evinden çıkan kızın bir roketle parçalanmaması. <br/><br/>Bu kadar basit işte. <br/><br/>O kızın ölmemesi açılım. <br/><br/>Buna karşı mısınız? <br/><br/>Bunun içini boş mu buluyorsunuz? <br/><br/>Aslında bu soruları Baykal’la Bahçeli’ye Başbakan Erdoğan’ın sorması gerekiyordu. <br/><br/>Onun cesareti yetmediği için sormak bize düşüyor. <br/><br/>Başbakan, o roketin bir askerî birlikten atıldığının ortaya çıkmasından çekindiği için olacak ağzını bile açmıyor. <br/><br/>Gazze’de ölen çocuklara Türkiye’den sahip çıkmak kolay. <br/><br/>Türkiye’de ölen çocuklara Türkiye’den sahip çıkın siz. <br/><br/>Nedir bu sessizliğiniz? <br/><br/>Kürsü kürsü dolaşıp bağıran Erdoğanlara, Baykallara, Bahçelilere ne oldu? <br/><br/>Zor değil mi bir çocuğu askerler vurunca konuşmak? <br/><br/>“Dağa çıkarım” diye bağırıyordu Bahçeli, o kadar yüreği varsa dağa çıkmasına gerek yok, siyasetçiliğini yaptığı ülkede vurulan çocuğun hesabını sorabilsin yeter. <br/><br/>Bağırmak ne kolay Devlet Bey, bağırmak ne kolay. <br/><br/>Bak senin memleketinin bir köşesinde bir çocuğu vurdular. <br/><br/>Sesini çıkarmak bir yana yüzünü bile gösteremiyorsun. <br/><br/>Bir çocuğa bile sahip çıkamıyorsun, dağa çıkıp ne yapacaksın? <br/><br/>Susuyorlar. <br/><br/>Ceylanın vurulması bize Türkiye’deki siyaseti, siyasetçileri gösteriyor işte. <br/><br/>Susan sadece onlar mı? <br/><br/>Neredeyse bütün Türkiye susuyor. <br/><br/>Şu medyaya bakın. <br/><br/>Bu nasıl bir bıçak kesmez sessizlik Allahım. <br/><br/>Bir gazete neye yarar vurulan bir çocuğun hesabını soramazsa? <br/><br/>Onca kâğıda, mürekkebe, emeğe yazık. <br/><br/>Bir kız çocuğunun bir roketle vurulup parçalandığı, devletin ortadan yok olduğu, savcının köye gitmediği, doktorun karakol bahçesinde otopsi yaptığı bir ülkede yaşıyorsunuz. <br/><br/>Bunlardan hiç mi biri size tuhaf gelmiyor? <br/><br/>Hiç mi birinde haber değeri bulmuyorsunuz? <br/><br/>Bu medya iki grupmuş da, birisi muhalifmiş de, öbürü başbakanı tutarmış da, muhalif olan demokrasi mücahidiymiş de... <br/><br/>Bunlar iki grup falan değil. <br/><br/>Bunlar tek grup. <br/><br/>Öyle ortak bir sessizlikleri var ki... <br/><br/>Hele o muhalif geçinenler... <br/><br/>Ne oldu muhalefetinize? <br/><br/>Bu hükümetin iktidarında bir çocuk vuruldu, niye hükümete hesap sormuyorsunuz, niye muhalefet yapmıyorsunuz? <br/><br/>Hükümet “iyi bir şey” yaptığında muhalefet etmek için yerlerde yuvarlanıyorsunuz, muhalefet edecekseniz hükümetin bu “sessizliğine” muhalefet etsenize. <br/><br/>Olmuyor değil mi? <br/><br/>Roketi atan asker olunca sizin o muhalif dilleriniz tutuluveriyor. <br/><br/>Ceylan’ın annesi, “kızımın parçalarını etekliğimde taşıdım” diyor. <br/><br/>Hiç mi içiniz acımıyor sizin? <br/><br/>Hiç mi vicdanınız yok? <br/><br/>Bu sessizlikten hiç mi utanmazsınız? <br/><br/>Yarın bir gün çocuğunuz çıkıp gelse de, “bir küçük çocuğu vurmuşlar, sen neden yazmadın” dese, ne diyeceksiniz? <br/><br/>Çocuğunuzdan da mı utanmıyorsunuz? <br/><br/>Hadi vicdanınızdan, utanmanızdan vazgeçtik, gazetecilik merakınız da mı yok? <br/><br/>Üç askerî karakolun ortasındaki bir köyde bir küçük kız nasıl bir mermiyle parçalandı, merak etmiyor musunuz? <br/><br/>Her konuda birbirinizden farklıyken bir küçük kız vurulduğunda ortaklaşa sesiz kalmayı size kim öğretti? <br/><br/>“Anne bana makarna pişirsene” dedikten sonra bir kız paramparça oldu. <br/><br/>İstediğiniz kadar susun. <br/><br/>O ölü kızın çığlığı sizin sessizliğinizden büyük. <br/><br/>Siz sustukça o bağıracak. <br/><br/>Siz sustukça o bağıracak. <br/><br/>Ta ki siz de bağırana kadar.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7709.htm), [web.archive.org (arşiv bağlantısı)](http://web.archive.org/web/20091205160437/http://taraf.com.tr:80/makale/7709.htm)
