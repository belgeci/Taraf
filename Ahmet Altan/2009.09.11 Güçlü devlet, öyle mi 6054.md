# Güçlü devlet, öyle mi?

*Ahmet Altan 11.09.2009*

<div class="taraf_structure_2col_1zq">
<div class="margen_n">



 <p>En sevdiğimiz kavram ne? <br/><br/>Güçlülük. <br/><br/>Her şeyimiz güçlü anasını satayım. <br/><br/>Ordumuz güçlü. <br/><br/>Devletimiz güçlü. <br/><br/>Kırmızı çizgilerimiz güçlü. <br/><br/>Hem güçlüyüz hem üniteriz. <br/><br/>Üniter olmazsak güçlü olamıyoruz zaten. <br/><br/>En büyük derdimiz “üniter devlet” olmak. <br/><br/>Hukukçusundan generaline, valisinden siyasetçisine ağzını açıp da “üniter devlet” demeyen yok. <br/><br/>Zaten kırk türkümüz var kırkı da “devlet” üstüne, devlet güçlü olsun, devlet üniter olsun, devlet her şeyin denetimine sahip olsun. <br/><br/>Ne işe yarıyor bu güçlü, üniter devlet? <br/><br/>Memleketin her yanından kan sızıyor. <br/><br/>İnsanlar ölüp duruyor. <br/><br/>Ceset torbasına döndü ülke. <br/><br/>Akıllarını öylesine devlete takmışlar ki dönüp de “millete” bakan yok. <br/><br/>“Güçlü millet” diyene rastladınız mı? <br/><br/>Bu milletin nasıl güven içinde yaşayacağını anlatanı gördünüz mü? <br/><br/>Görmediniz çünkü böyle bir sorunu olan yok. <br/><br/>Devlet güçlü olsun, millet de ne olursa olsun. <br/><br/>Kanadalı bir sendikacının lafını çok severim, daha önce de birkaç kere söz etmiştim, “güçlülük, hanımefendilik gibidir” diyordu adam, “eğer öyle olduğunu söylemek zorunda kalıyorsan, öyle değilsin demektir.” <br/><br/>Bu kadar “güçlülük “lafının altında aslında büyük bir güçsüzlük yatıyor. <br/><br/>Bu ülkede güçlü olan hiçbir şey yok. <br/><br/>Hele devlet hiç güçlü değil. <br/><br/>Devlet dediğiniz şey, halkına hizmet etmek için vardır, gücü halkına götürdüğü hizmetle ölçülür. <br/><br/>Halkını sağlıklı, mutlu, müreffeh tutabilen devlet güçlüdür. <br/><br/>Güç, nutuklarla, aklına gelen her yere bayrak asmakla olmuyor. <br/><br/>Ülkenin bir yanında her gün silahlar patlıyorsa, her gün gencecik çocukların cenazeleri geliyorsa, o devlet güçlü değildir. <br/><br/>Bir iç savaşı bitirmeye gücü yetmeyen, halkının bir bölümünün şikâyetlerine çare bulamayan devletin gücü ne olacak? <br/><br/>Korkutarak güçlü olmaz devlet. <br/><br/>Sorunlara çare bularak güçlü olur. <br/><br/>Bu devlet hangi büyük soruna çare bulabildi yüz yıldan beri? <br/><br/>Her şeyden geçtim, bir yağmur yağıyor, İstanbul’un caddelerinde insanlar boğuluyor. <br/><br/>Daha “derelerini” ıslah edememiş bir ülkede sürekli devleti nasıl daha güçlü kılacağız diye uğraşıyoruz. <br/><br/>“Sel felaketi geliyor” diye bağırıyor meteoroloji, belediye başkanı hiçbir önlem almıyor, hâlâ dere yataklarına binalar inşa ediliyor. <br/><br/>Bizim birinci sayfada Kâğıthane Deresi’nin yatağına yapılan koca binanın resmini göreceksiniz, bugün yarın oraları da sel götürürse ne olacak? <br/><br/>Güçlü bir devlet olsa buna izin verir mi? <br/><br/>Bunları denetlemez mi? <br/><br/>İnsanlarının ölmesini engellemek için önlemler almaz mı? <br/><br/>Bizde devlet insanları yaşatmak için ne yapıyor? <br/><br/>Hiçbir şey. <br/><br/>İnsanlar önemli değil çünkü. <br/><br/>Devletimiz güçlü olsun, ordumuz güçlü olsun, bir de üniter olalım. <br/><br/>Eeeee? <br/><br/>Siz bu kadar güçlüyseniz biz niye bu kadar çok ölüyoruz? <br/><br/>Üniter olmak en önemli mesele de, bu üniter memlekette neden caddelerde bile insanların boğulması engellenemiyor? <br/><br/>“Milletini” unutmuş bir devlet bu. <br/><br/>Sadece kendisiyle ilgili. <br/><br/>Bu son sel felaketinde sorumluluğu olanlara hesap sorabilecek mi bu devlet? <br/><br/>Ayamama Deresi’nin yatağını ona buna peşkeş çeken belediye başkanına, o bölgedeki toprakları yağmalayan medya patronlarına, yaklaşan sel felaketine rağmen dere yatağının yanındaki trafiği bile durdurmayan yöneticiye hesap soracak mı? <br/><br/>Her depremde yıkılan “devlet binalarının” müteahhitlerine hesap sordu mu? <br/><br/>Üniter devlet olmak o kadar önemliyse bu devlet binaları neden yıkılıp duruyor? <br/><br/>Yirmi beş yılda elli bin çocuk dağlarda öldüyse, yağmur yağdığında caddelerde insanlar boğulduysa tabii ki her yere “güçlü ordu, güçlü devlet” diye yazmak zorunda kalırsın. <br/><br/>“Güçlü” olduğunu o afişlerden başka söyleyen yok çünkü. <br/><br/>Oraya buraya bayraklar asıp, “ben çok güçlüyüm” diye bağıracağına gerçekten güçlü ol da insanlar böyle ölmesin. <br/><br/>Zaten insanları koruyacak kadar güçlü olsa bu kadar çok “güçlülük” nutku atmasına ne gerek kalırdı. <br/><br/>Herkes bilirdi onun güçlü olduğunu.</p>
<br/>
<br/>
<br/>



<br/>


<div id="taraf_not">
</div>

</div>


</div>
