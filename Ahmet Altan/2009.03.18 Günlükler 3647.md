# Günlükler

*Ahmet Altan 18.03.2009*

<div class="taraf_structure_2col_1zq">
<div class="margen_n">



 <p>Mustafa Balbay’ın günlüklerini okuyunca içim acıdı. <br/><br/>Bu tür olaylarla her karşılaştığımda aklıma takılan o basit soru gene canlandı zihnimde. <br/><br/>Niye yetmiyor? <br/><br/>Balbay, genç bir gazeteci, <em>Cumhuriyet</em> Gazetesi’nin Ankara temsilcisi, sütunu, okuyucuları, hayranları var, televizyon programları yapıyor. <br/><br/>Onun yaşındaki bir gazeteci başka ne ister? <br/><br/>Mesleğinde yükselmiş, başarılı olmuş. <br/><br/>Fikirlerini her gün, her mecrada söyleme imkânına sahip. <br/><br/>Niye gidip darbecilerle işbirliği yapar, toplantılar düzenler, fikirler verir? <br/><br/>Düşüncenin sınırları içinde kalmasına engel ne? <br/><br/>Aynı soru İlhan Selçuk için de geçerli. <br/><br/>Yılların İlhan Bey’i. <br/><br/><em>Cumhuriyet</em> gazetesinin ve okuyucularının nerdeyse tapındığı efsane. <br/><br/>Neden yetmiyor? <br/><br/>Niye başka şeyler istiyor? <br/><br/>Bu soruyu medya patronları için de sorabilirsiniz. <br/><br/>Onca gazete, televizyon, dergi sahibi insanlar neden hayatları boyunca harcayamayacakları paraları kazanabilmek için başka alanlara geçip, oralarda başarılı olabilmek için karışık ilişkiler kurarlar? <br/><br/>Bu tür insanlar, hayatın kendilerine armağan ettikleriyle yetinemiyorlar bir türlü. <br/><br/>Daha fazlasını istiyorlar. <br/><br/>Ve, istediklerini gerçekleştirebilmek için “gizli” ilişkilere bulaşıyorlar. <br/><br/>Gizli toplantılar yapıyorlar. <br/><br/>Gizlilik tehlikelidir. <br/><br/>Bana göre gizliliğin mubah ve kutsal olduğu tek bir yer vardır, o da insanın özel hayatı. <br/><br/>Kendi özel hayatının dışına adım attığın andan itibaren her türlü gizlilik ilerde başına bela olabilecek bir tehlike demektir. <br/><br/>Bu insanlar bu tehlikeyi kabulleniyorlar. <br/><br/>Ne için? <br/><br/>Ülkeleri için mi? <br/><br/>Kendi halkına karşı çıkarak, kendi halkından gizli işler yaparak ülkeye nasıl hizmet edilebilir? <br/><br/>Hizmet edilemez. <br/><br/>Halkına ihanet ederek ülkeye yararlı olamazsın. <br/><br/>Bir ülkenin “menfaatlerini” o ülkenin halkının “menfaatleri” belirler. <br/><br/>“Bu halk aptal, ben bu aptalları kendilerine rağmen kurtaracağım” dedin mi faşizmin karasularına girersin. <br/><br/>Ondan sonrası zulüm ve felakettir. <br/><br/>Eğer Atatürk, “halka rağmen bu ülkeyi kurtardı” derseniz, “bu ülkeye hizmetlerini halka rağmen gerçekleştirdi” derseniz, size tek bir soru sorarım. <br/><br/>“Neden Atatürk’ü koruma kanunu var?” <br/><br/>Ülkesine o kadar faydalı olduğuna inandığınız birini “halkın” eleştirilerinden korumak için kanuna ihtiyaç duyulması biraz tuhaf değil mi? <br/><br/>Halkı tarafından o kadar çok sevildiğine inandığınız birini daha fazla sevdirmek için niye her yana onun adını veriyor, niye her yana onun resimlerini asıyorsunuz? <br/><br/>Siz, diktatörlük olmayan herhangi bir ülkede, bir lidere ait o kadar çok resim, heykel gördünüz mü? <br/><br/>Bir halkın, tarihî liderini zorlamasız ve yasasız sevemeyeceğini düşünüyorsanız, zaten bir sorun olduğunu kabul ediyorsunuz demektir. <br/><br/>Zaten de sorun var. <br/><br/>Atatürk yaptıklarını “halka rağmen” yapmasaydı bugün Kürt meselesi de, din meselesi de olmazdı bu ülkede. <br/><br/>O meseleleri hallederek ilerlerdik. <br/><br/>Belki Atatürk iktidarda o kadar uzun kalmazdı o zaman ama burası daha doğal ve daha mutlu bir toplum olabilirdi. <br/><br/>Bugün Atatürk’ü “örnek” aldıklarını söyleyen bu darbecilere baktığınızda hep Atatürk adıyla birlikte bir “gizlilik” ve “halka rağmen” davranma eğilimi görüyorsunuz. <br/><br/>Halkın önünde, halkla birlikte ulaştıkları yerler, mevkiler, başarılar onlara yetmiyor. <br/><br/>Daha fazlasını istiyorlar. <br/><br/>Bunu isteyenlerin açgözlü oldukları, kolayından doymadıkları doğru... <br/><br/>Ama sanırım bir başka gerçek daha var: <br/><br/>O da, bu toplumun Osmanlı’dan bu yana ve Cumhuriyet tarihi boyunca sadece “silahlı bir iktidara” mutlak saygı göstermesi. <br/><br/>Saygı ancak korkuyla beslendiğinde ortaya çıkıyor galiba burada. <br/><br/>Bu ülkenin geleneği, göreneği, eğitimi sadece “devlet gücünü” yükseltiyor, burada kimse “koskoca yazar”,”koskoca şair,” koskoca ressam” olamıyor, burada sadece “koskoca” generaller, valiler, kaymakamlar var. <br/><br/>Bu gazeteciler, patronlar, işadamları da o “içi korkuyla doldurulmuş” şişkin saygıyı elde etmek istiyorlar. <br/><br/>Sadece saygı görmek değil, korkutacak güce de sahip olmak istiyorlar. <br/><br/>Emirler verebilmek, tayinler yapabilmek istiyorlar. <br/><br/>Artık hiçbir çağdaş ülkede bulunmayan bir “korkutuculuğun” parçası haline gelebilmek istiyorlar. <br/><br/>Bütün bu gizli işler, toplantılar sanırım bunun için. <br/><br/>Kendi halkını “korkutarak” bir yere varamaz insan. <br/><br/>Varsa da orada fazla kalamaz. <br/><br/>Bir yere varılacaksa, oraya ancak halkınızla, insanlarınızla, içinde korkuya hiç yer olmayan bir saygınlıkla varabilirsiniz. <br/><br/>Buna inanmadınız mı her şeyi, elinizdeki o hak edilmiş saygınlığı da kaybedersiniz.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4545.htm), [web.archive.org (arşiv bağlantısı)](http://web.archive.org/web/20090905091307/http://www.taraf.com.tr:80/makale/4545.htm)
