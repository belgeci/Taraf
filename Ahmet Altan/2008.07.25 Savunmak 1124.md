# Savunmak

*Ahmet Altan 25.07.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Sürekli görüntüler kayıyor burada.</p><br/>
<p>Karşımızdaki tablo hep bulanıyor.</p><br/>
<p>Bir sis bulutu, gerçekleri şekilsiz gölgelere çeviriyor.</p><br/>
<p>Sanırım bu, bir türlü demokrasiye geçememiş bir toplumda, iktidarı haksız biçimde elinde tutanların, halkın gerçeği görmesini engellemek için uyguladıkları bir yöntem.</p><br/>
<p>Çok uzun zamandan beridir de uygulanıyor.</p><br/>
<p>En tehlikeli iş de, görüntüyü netleştirmeye uğraşmak.</p><br/>
<p>Çünkü netlik, “gizli iktidar” sahiplerini açığa çıkartıyor.</p><br/>
<p>Şimdi epeydir süren bir tartışma var.</p><br/>
<p>Bu tartışmanın bir ucu kendine “laik” diyen, hatta “solcu” da olmak isteyen bir kesim.</p><br/>
<p>Bir ucu da demokrasinin bu ülkede bütün kurallarıyla uygulanmasını isteyenler.</p><br/>
<p>Demokrasiyi geri itip laikliği öne çıkartanlar, demokrasiyi savunmanın AKP’yi savunmak olduğunu söylüyorlar.</p><br/>
<p>Ardından da, AKP’nin “şeriat” istediğini vurguluyorlar.</p><br/>
<p>Demokrasi talebiyle AKP yandaşlığını ve şeriatçılığı aynı sepetin içine yerleştiriyorlar.</p><br/>
<p>Bundan amaçları, AKP’den kuşku duyan, onun kaygan politikalarından hoşlanmayan insanları, demokrasi karşıtı bir cephenin çatısı altında toplamak.</p><br/>
<p>AKP’den korkan, ona güvenmeyen o kadar çok insan var ki epeyce bir kalabalığı böyle etkileyebiliyorlar.</p><br/>
<p>Şimdi şu soruyu sormak gerek:</p><br/>
<p>Demokrasiyi savunmak, AKP’yi savunmak mı?</p><br/>
<p>Demokrasiyi savunursanız siz AKP’li mi olursunuz?</p><br/>
<p>Bu önemli bir soru çünkü özellikle şehirli kadınların bir kısmı arasında “AKP’li olmak,” olabilecek en büyük suç ve günah.</p><br/>
<p>Öyle olmamak için Ergenekon’u da, darbeyi de savunabilirler.</p><br/>
<p>Bu insanlara gerçekleri anlatmak gerekiyor.</p><br/>
<p>Bugün Ergenekon’a karşı çıktığınız zaman AKP’yi savunmuyorsunuz.</p><br/>
<p>Sivil siyaseti savunuyorsunuz.</p><br/>
<p>Sivil siyasetin bütün unsurlarını, bütün siyasi partileri, sivil kuruşları savunuyorsunuz.</p><br/>
<p>Halkın iradesini savunuyorsunuz.</p><br/>
<p>Kendi iradenizi savunuyorsunuz.</p><br/>
<p>Buranın “gizli bir iktidarı” olmadığında, sivil siyasetin kuralları egemen olduğunda, istediğiniz partiyi destekleyebilir, istediğiniz sivil kuruluşun üyesi olabilir, her fikrinizi açıkça söyleyebilir, fikirlerinize yandaş arayabilirsiniz.</p><br/>
<p>Ama buranın “silahlı bir iktidarı” olmasını, bu iktidarı besleyecek çetelerin devlet içinde büyümesini savunursanız, beslediğiniz bu zehirli sarmaşık sonunda sizin de hayatınıza dolanır.</p><br/>
<p>Hiçbir konuda fikirlerinizi açıklayamazsınız.</p><br/>
<p>Hiçbir uygulamaya muhalefet edemezsiniz.</p><br/>
<p>Bakın, bugün “laikliği demokrasiden” önemli bulanlar, ulusalcılığı ve bağımsızlığı da öne çıkartıyorlar.</p><br/>
<p>Ve, bu ülkenin çıkarlarını sivil siyasetin değil, silahlı bir iktidarın koruyacağına inanıyorlar.</p><br/>
<p>12 Eylül yönetiminin başı olan Kenan Evren, diktatörlüğü döneminde, Yunanistan’ın NATO’nun askerî kanadına dönmesine hiçbir karşılık beklemeden razı oldu.</p><br/>
<p>Normalde, böyle bir anlaşma karşılıklı tavizlerle olabilirdi, Yunanistan’ın isteği gerçekleştirilirken Türkiye kendi bazı isteklerini de masaya getirebilirdi.</p><br/>
<p>Getirmedi.</p><br/>
<p>Kimse buna itiraz edebildi mi?</p><br/>
<p>Edemedi.</p><br/>
<p>Bugün böyle bir anlaşmayı sivil bir iktidar yapsa, halk ve medya ona bunun hesabını sorar.</p><br/>
<p>Bunun gerçekleşmesini önler.</p><br/>
<p>Ama bir askerî yönetimde bunu yapamazsınız.</p><br/>
<p>Hayatınızın ve ülkenizin hangi parçasının tehlikeye gireceğini bilemezsiniz.</p><br/>
<p>Unutmayın ki, bir toplumun çıkarlarını en iyi o toplumun kendisi savunur.</p><br/>
<p>O toplumun tepesine silahla oturan birileri değil.</p><br/>
<p>Daha önceki örnekleri de hatırlayın.</p><br/>
<p>AKP “zina yasası” çıkarmaya kalkmıştı.</p><br/>
<p>Çıkartabildi mi?</p><br/>
<p>Hayır.</p><br/>
<p>Niye?</p><br/>
<p>Toplumsal bir tepkiyle karşılaştı çünkü.</p><br/>
<p>Bir darbe yönetimi böyle bir şey yapsaydı, karşı çıkıp önleyebilir miydiniz?</p><br/>
<p>“Darbe yönetimleri öyle şeyler yapmaz” diyorsanız, bundan çok eminseniz, ben de size 12 Eylül’de Kenan Evren o kararı nasıl aldı diye sorarım.</p><br/>
<p>Darbe yönetimleri her şeyi yapar.</p><br/>
<p>Banka da soyar, Türkiye’nin çıkarlarını da feda eder, yalan da söyler, halkı da ezer.</p><br/>
<p>Yaptılar da zaten.</p><br/>
<p>Bugün Ergenekon’a ve darbeye karşı çıkmak, sivil siyaseti, özgürlüğü ve demokrasiyi savunmak demek.</p><br/>
<p>Sadece AKP’yi değil, CHP’yi, MHP’yi, DTP’yi, ÖDP’yi de savunmak demek.</p><br/>
<p>Bir partiyi değil, bütün partileri savunuyorsunuz demokrasi taraftarı olduğunuzda.</p><br/>
<p>O partilerin taraftarlarının konuşma hakkını garanti altına alıyorsunuz.</p><br/>
<p>Ve, siz de o partilerden birinin taraftarısınız.</p><br/>
<p>Partinizi savunmak istemiyor musunuz?</p><br/>
<p>Bu halkı savunmak istemiyor musunuz?</p><br/>
<p>Eğer bu ülkede Ergenekon ve darbeciler galip gelirse, sizi o çok küçümsediğiniz halktan ayıracaklarını ve size iyi davranacaklarını mı sanıyorsunuz?</p><br/>
<p>28 Şubat, bankaları kimlere dağıttı bir bakın.</p><br/>
<p>Giden sizin paranızdı.</p><br/>
<p>Sahip çıkabildiniz mi?</p><br/>
<p>Demokrasiyi savunursanız, bir partiyi değil kendinizi, geleceğinizi, paranızı savunacaksınız.</p><br/>
<p>Geçmiş darbelerde neler olduğunu bir hatırlarsanız, ne demek istediğimi de daha iyi anlayacaksınız.</p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
