# Ya nasip…

*Ahmet Altan 20.02.2008*

<div class="taraf_structure_2col_1zq">
<div class="margen_n">



 <p>Ben bayılırım bizim mesellere.<br/>
Nasıl eğlenceli, maceralı ve sürreel bir toplum olduğumuzu bütün o mesellerde görürsünüz.<br/>
En sevdiklerimden biri de en kısa olanlarındandır.<br/>
Gelin ata binmiş, “nereye” demişler, “ya nasip” demiş.<br/>
Hikâyenin aslını bilmiyorum ama ata binip “nasip” arayan bir gelin görüntüsü beni hep gülümsetir.<br/>
Damadı olmayan bir gelin.<br/>
Artık Allah kimi nasip ederse.<br/>
Bizim ülkenin yönetim biçiminin de biraz bu gelin hikâyesine benzediğini düşünüyorum doğrusu.<br/>
Bir yola çıkıyoruz, “nereye” diyenlere de “ya nasip” diyoruz.<br/>
Çünkü tam olarak nereye gitmek istediğimizi bilmiyoruz.<br/>
Neyi, ne zaman yapacağımıza dair açık bir fikrimiz neredeyse hiç yok.<br/>
Öyle bir programımız da yok zaten.<br/>
Bazen bir şeyi yapmak için yola çıkıyoruz bir bakmışız ki bambaşka bir şey yapmışız.<br/>
Daha bir ay önce 301. maddeyi kaldırmak üzereydik.<br/>
Birden madde ortadan kayboldu.<br/>
Ne zaman kaldırılacağını sorarsanız da cevabı belli:<br/>
“Ya nasip…”<br/>
Biz buna alışkınız.<br/>
Hatta bunu bir hayat tarzı haline getirmişiz ama dünya bizim alışkanlıklarımızı pek anlamıyor.<br/>
Somut ve net çözümler ve çözüm takvimleri istiyor.<br/>
Geçen gün, Avrupa Dışişleri Bakanları, Türkiye’de yapılacak reformlar için “temel” oluşturacak Katılım Ortaklığı Belgesini onayladı.<br/>
O belgede Türkiye’nin kısa vadede yapması gereken reformlar sıralanıyor.<br/>
“- Sivil-asker ilişkilerini AB standartlarıyla uyumlu hale getirilmesi.<br/>
- Ordu ve savunma politikası üzerinde TBMM'nin eksiksiz gözetim yapabilmesinin sağlanması.<br/>
- Din özgürlüğüne ve azınlık haklarına tam saygı gösterilmesi.<br/>
- Türkçe dışındaki dillerde televizyon yayınlarının kolaylaştırılması.<br/>
 - AB üyesi bütün ülkelerle ilişkilerin normalleştirilmesi.”<br/>
Ne yapılması gerektiğini söyleyen, gidilecek yolun haritasını çizen açık bir belge.<br/>
Sizce biz bunları kısa vadede yapabilecek miyiz?<br/>
Ya da şöyle sorayım, bunları kısa vadede yapmak isteyen kimse var mı Türkiye’de?<br/>
Bunları eninde sonunda yapacağız…<br/>
Ama herhalde bir program ve takvim içinde değil.<br/>
Avrupa’nın bizden istedikleri, gerçek bir demokraside yapılması gerekenler.<br/>
Herkes demokrasi istiyor tabii bu ülkede, “demokrasi istemiyorum” diyen kimseye rastlamadım ama sadece “ne zaman” sorusuna açık bir cevap vermekten hoşlanmıyorlar.<br/>
“Ya nasip…” deyip geçiyorlar.<br/>
Aslında hayat onları zorlamasa bunların hiç biriyle uğraşmayacaklar.<br/>
Çünkü hepsi de dikenli konular.<br/>
Kim asker sivil ilişkilerini normalleştirmek için uğraşmak ister ki…<br/>
Bir sürü dert.<br/>
Hele bunu bir takvime bağlamak iyice tehlikeli.<br/>
“Din özgürlüğü” dendiğinde, Alevilerin ibadet hakkından Ruhban Okulu’na kadar birçok yöneticinin aslında hoşlanmadığı konu var.<br/>
Türkçe dışındaki dillerde televizyon yayını meselesi de öyle.<br/>
“Özgürlüklerin bir hiyerarşisi yok, her özgürlüğü sevinçle karşılamalıyız” da nedense Türk ve Sünni olmayanların özgürlükleri bu “hiyerarşisiz” sevinç yumağında kendine pek yer bulamıyor.<br/>
Kolay kolay da bulamaz.<br/>
Kendi özgürlüğünü elde eden, başkasının özgürlüğüne o kadar da aldırış etmiyor çünkü bu topraklarda.<br/>
Ve, biz özgürlükleri bir “bütün” olarak görmeye bir türlü alışamıyoruz.<br/>
Herkes özgür olmadıkça kimsenin özgür olamayacağını kavramakta zorlanıyoruz.<br/>
Avrupa da “herkes özgür” olsun diyor.<br/>
“Hukuk olsun” diyor.<br/>
“Demokrasi olsun” diyor.<br/>
“Çabuk olsun” diyor.<br/>
Biz de “ya nasip” diyoruz.<br/>
Öyle bütün özgürlükleri bir arada istemek bize ağır gelir.<br/>
Niye?<br/>
“Çünkü toplum hazır değil.”<br/>
“Ne zaman hazır olur?”<br/>
Yöneticiler ne zaman isterse.<br/>
Onlara çok karışmamak lazım.<br/>
Niye karışmamak lazım?<br/>
Çünkü meselimiz öyle.<br/>
Gelin ata binmiş, “ya nasip” demiş.<br/>
Öyle gidiyoruz işte…<br/>
Artık bahtına ne çıkarsa.<br/>
<br/>
20.02.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/24.htm), [web.archive.org (arşiv bağlantısı)](http://web.archive.org/web/20090905090840/http://www.taraf.com.tr:80/makale/24.htm)
