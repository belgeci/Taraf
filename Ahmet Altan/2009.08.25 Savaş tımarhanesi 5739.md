# Savaş tımarhanesi

*Ahmet Altan 25.08.2009*

<div class="taraf_structure_2col_1zq">
<div class="margen_n">



 <p>Oooo, herkes birden çıldırıverdi. <br/><br/>Kremalı bir pastayı paylaşmaya çalışan aç mağara adamları gibi barışın içine ellerini daldırıp her yanlarına bulaştırıyorlar. <br/><br/>Bir zaman bu çirkin kapışmayı izleyeceğiz herhalde. <br/><br/>Hepsi birden kendilerine bir pay çıkarmaya uğraşacaklar. <br/><br/>O açlık anlarının vahşi kapışmalarında hep olduğu gibi “en vahşi” olan herkesi kendine benzetiyor. <br/><br/>Bu kavgada, en vahşi MHP olduğu için MHP’lileşmek de ortak tavır oluyor. <br/><br/>AKP de, CHP de, PKK da MHP’yi taklit ediyor. <br/><br/>AKP, sakil bir idam kavgasına girişti MHP ile. <br/><br/>Barış girişiminin öncülüğünü üstlenen bir partinin böylesine bir “astın, asmadın” kavgasına girmesinin anlamı ne? <br/><br/>En gözde paye “cellâtlık” mı siyaset dünyasında? <br/><br/>MHP, çocukların ölümü üzerinden kendine siyasi rant devşirmeye çalışıyor. <br/><br/>Bunu neden eleştirmiyorsunuz? <br/><br/>Bu kanlı rezillik değil mi asıl eleştirilmesi gereken? <br/><br/>AKP, MHP’ye benzeyerek nasıl barış getirecek? <br/><br/>AKP gibi CHP de MHP’lileşiyor. <br/><br/>Baykal da Milli Güvenlik Kurulu’nu “barışı” desteklediği için eleştiriyor. <br/><br/>Asıl hedefi Genelkurmay Başkanı Orgeneral İlker Başbuğ. <br/><br/>“Savaşı sürdürsene” diyor CHP Genelkurmay Başkanı’na. <br/><br/>Bir siyasi parti, siyaset yerine “askerî” bir çözümün peşine düşüyor. <br/><br/>Sivillerin sustuğu, paşaların kükrediği o “eski devleti” istiyor. <br/><br/>PKK ise MHP’nin Kürt modeli gibi, MHP ile aynı tezi savunuyor. <br/><br/>MHP, “önce PKK teslim olmalı” diye tutturuyor, PKK da, “önce PKK ile görüşülmeli” diyor. <br/><br/>MHP ile PKK’nın anlamadığı konu aynı. <br/><br/>Kürt sorununun iki bacağı var, birincisi Kürtlerin “eşit vatandaşlık” haklarına kavuşturulması. <br/><br/>Bu siyasi bir konu ve siyasetçiler tarafından çözülecek. <br/><br/>DTP daha önce çok mantıklı bir şekilde “siyaseti bizimle, savaşı PKK ile görüşün” demişti. <br/><br/>Doğrusu da budur bence. <br/><br/>Devlet, PKK ile savaştığına göre silahların susması için de PKK ile görüşecek. <br/><br/>Ama devletin anayasayı değiştirmesi, Kürtlere eşit vatandaşlık hakkını tanıması, anadilde eğitimin yolunu açması için niye PKK’yla görüşmesi gerekiyor? <br/><br/>Bunlar siyasi partiler tarafından konuşulur, siyasette de Kürtleri temsil eden bir parti var. <br/><br/>Zaten o parti de sürece dahil edilmiş vaziyette. <br/><br/>PKK, aynen MHP gibi “önce PKK” derse barış sürecini bloke eder. <br/><br/>Sanırım, PKK sadece “savaşta” değil “barışta” da “tek muhatap” olmak istiyor ama bu gerçekçi değil. <br/><br/>Birincisi, bu, DTP’yi tümden dışlamak anlamına gelir. <br/><br/>İkincisi, siyasette Kürtlerin tek temsilcisi PKK değil, birçok siyasi Kürt örgütü var ve hepsinin de söyleyecek bir sözü bulunuyor. <br/><br/>Silahlı mücadelede tek Kürt örgütü PKK’dır onun için “silah bırakılmasında” tek muhatap da odur ama siyasi çözümde tek muhatap PKK değildir. <br/><br/>PKK’nın MHP’lileşmesinden, “önce PKK” demesinden, Türk tarafını öfkelendirecek tehditlerde bulunmasından bir yarar çıkmaz. <br/><br/>Kürtleri “silahla, bombayla, orduyla” tehdit eden hoyratlıklar Kürtleri nasıl öfkelendirirse, “asarız, keseriz” türünden tehditler de Türkleri öfkelendirir. <br/><br/>Anladık, yirmi beş yıldır savaşan bir ülkede herkes hoyratlaştı ama şimdi barışı konuşuyoruz, herkes diline bir sahip olsa fena olmaz. <br/><br/>Zaten çok hassas bir noktadan geçiyoruz, böyle “kibirli” tehditlerle kitleleri kışkırtmak çok akıllıca bir iş değil. <br/><br/>Öcalan çok daha ılımlı bir dil kullanarak bu süreci “olumlu” bulduğunu açıklamıştı. <br/><br/>Söylediği de doğruydu. <br/><br/>Bu “olumlu” bir süreç. <br/><br/>Devletin birdenbire Apo’nun açıklamalarından ürküp “kosteri” bozuvermesindeki tuhaflığa karşı çıkmanın tek yolu “silahtan” söz etmek değil herhalde. <br/><br/>Bizim devlet o “kosteri” ne kadar süre bozuk tutabileceğini sanıyor? <br/><br/>Sonunda Apo konuşacak, konuşması da gerekiyor çünkü bu süreçte o da önemli bir aktör. <br/><br/>Çok “aktörlü” bir süreç bu barış girişimi. <br/><br/>Gerçekten barış isteyenler, “savaştan” çıkarı olanları taklit etmemeli bence. <br/><br/>Çünkü bu toplumun büyük kesimi Türküyle Kürdüyle barış istiyor. <br/><br/>Bunun için de “çıldırmışlara” değil akıllılara ihtiyaç duyuyor. <br/><br/>Delirmenin bir âlemi yok, barışı isteyenlerin akıllarına mukayyet olmaları gerekiyor. <br/><br/>Yirmi beş yıllık çıldırmanın getirdiği binlerce ölü yeter, bırakın bari diğerleri kurtulsun.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://taraf.com.tr:80/makale/7007.htm), [web.archive.org (arşiv bağlantısı)](http://web.archive.org/web/20091217115608/http://taraf.com.tr:80/makale/7007.htm)
