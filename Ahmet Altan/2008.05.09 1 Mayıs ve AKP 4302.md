# 1 Mayıs ve AKP

*Ahmet Altan 09.05.2008*

<div class="taraf_structure_2col_1zq">
<div class="margen_n">



 <p>Bu AKP iktidarının ruh halini anlayabilmek pek mümkün değil.<br/>
Ruhunun bir yanı, haksızlıklara uğramış bir “mazlumun” o etkileyici “hakkımızı istiyoruz” diyen sesine sahip...<br/>
Diğer yanı ise eline geçirdiği ilk fırsatta, kendine zulmeden zalimleri taklit edip işçileri “ayak takımı” diye aşağılamaya, gücünün yettiğini yasaklamaya yatkın.<br/>
Bu tuhaf şizofreninin hayata yansıması da çelişkilerle dolu oluyor elbette.<br/>
Bir bakıyorsunuz, askerî ve hukuki darbelerin hedefinde duran demokrat bir AKP...<br/>
Bir bakıyorsunuz, kendini yıkmak isteyen zihniyetin kan kardeşliğini yapan bir AKP.<br/>
Böyle bir partinin kimseye güven vermesine imkân yok.<br/>
Güven de vermiyor zaten.<br/>
Avrupa Birliği yolunda attığı onca adım, gösterdiği onca çaba bile onu “demokrat” bir parti kimliğine kavuşturamıyor.<br/>
Başbakanın bir demeci, bir bakanın yasakları öven bir sözü, partinin demokrasinin yolunu açacak bir yasaya karşı direnci, AKP’yi alıp, üstünde “zalimler” yazan rafta “düşmanlarının” yanına yerleştiriyor.<br/>
?imdi aynı kayganlığı 1 Mayıs meselesinde de gösteriyor.<br/>
Kendi varlığı bir “yasaklanma” tehlikesiyle karşı karşıya olan parti, 1 Mayıs’ta Taksim’de yapılacak olan toplantıyı yasaklayabilmek için günlerdir bütün ülkeyi geriyor.<br/>
Yasaklara karşı bütün “demokratik güçlerle” işbirliği yapması gerekirken demokrasiden uzak bir görüntü veriyor.<br/>
İstanbul Valisi, “Orantılı güç kullanırız” diyerek, “oraya geleni döveriz” mesajı yayıp iki gün önceden 1 Mayıs gösterilerini bir gerginliğe mahkûm ediyor.<br/>
Ülkenin bu kadar kritik bir noktadan geçtiği günlerde sendikalar da “illa Taksim diye tutturmasalar ne olur” diyebilirsiniz.<br/>
Bana kalırsa, çok da haksız bir soru olmaz...<br/>
Ama şizofreni sadece AKP’de değil ki, hepimiz bu hastalığa tutulmuş gibiyiz...<br/>
Bir yanımız beladan kaçmaya çalışırken, bir yanımız anlaşılmaz şekilde belaya kaşınıyor.<br/>
Sendikalar da bu Taksim meselesinde diretiyorlar.<br/>
Ama bunun için sendikaları suçlayamazsınız.<br/>
Provokasyon ihtimalini, sendikaların Taksim diye tutturmasını, muhtemel bir gerginliği ve bütün bunların yarattığı sorunları aşmak, çözümler üretmek hükümetin işi.<br/>
Hükümetler bunun için var.<br/>
Sendikaları “ayak akımı” diye aşağılamak yerine Başbakan sendika liderleriyle daha ilk baştan konuşabilir, elindeki bilgileri onlarla paylaşabilir, ikna etmeye çalışabilir, ikna edemezse de güvenliği sendikalarla birlikte sağlamak için önlemler alabilirdi.<br/>
Niye gerginliği azaltacak böyle bir çabayı ilk başta göstermedi de durduk yerde hakaret etti?<br/>
Ülkeyi niye günlerce gerdi?<br/>
Çünkü o da bir “ağa”, dediği yapılmazsa sinirleniyor, iktidarının kayıtsız şartsız kabulünü istiyor.<br/>
Tartışma, görüşme, ikna...<br/>
Bütün köy ağaları gibi onun da canını sıkıyor.<br/>
Kendisini yıkmak isteyen “ağalarla” onun arasında büyük bir fark yok aslında.<br/>
Hepsi emretmek ve tartışılmaz bir itaat görmek isteğiyle malul.<br/>
Biz cumhuriyet tarihi boyunca bir tane bile gerçek demokrat lider görmedik ki, hepsinin bir yanında “mutlak iktidar” aşkının ateşi yanıyor.<br/>
Ama hemen liderleri de suçlamayın.<br/>
Onları oralara getiren, bir tane bile demokrat lider bulamayan da biziz.<br/>
Zaten bu yüzden, o korkunç 1 Mayıs katliamından otuz yıl sonra hâlâ aynı “kanlı gösterinin” tekrarından korkan bir sefaletin içinde değil miyiz?<br/>
Biz gerçekten demokrat bir toplum olsaydık, 1 Mayıs acısını bu topluma yaşatan “derin devlet” hâlâ ayakta olabilir miydi?<br/>
Hâlâ Ergenekon türü çeteler varlığını sürdürebilir miydi?<br/>
Ama kimimiz Kürtlere gününü göstermek için, kimimiz türbanlıları hizaya getirmek için, kimimiz Türkiye’yi dünyanın saygıdeğer bir parçası haline getirmek isteyen demokratları sindirmek için, kimimiz işçileri korkutmak için “demokrasi ve hukuk dışı” yolları mubah görüyor.<br/>
Sonunda hep birlikte, içinde yaşadığımız cehennemin ocağına odun taşıyoruz.<br/>
Bizi yakan ateşi kendimiz besliyoruz.<br/>
Adapazarı’nda, bir düğün salonunda toplanan DTP’li kalabalığı “bozkurt” işaretleri yaparak kuşatan, bir kişinin ölümüne neden olan o insanlar nasıl çıkıyor bu toplumun içinden sanıyorsunuz?<br/>
Birilerinin büyük bir arbede yaşanmasını, insanların ölmesini, yaratılan karmaşanın Türkiye’yi hukuk dışı bir rotaya savurmasını istediği aşikâr.<br/>
Bu konuda sanırım bu ülkedeki herkes hemfikir.<br/>
Hemfikir olmadığımız, bunun nasıl çözümleneceği.<br/>
Yasaklarla, baskılarla mı halledeceğiz yoksa demokrasiyi isteyen her kesimin dayanışmasıyla yaratılacak sükûnet ve huzurla mı aşacağız?<br/>
Doğrusu, şizofren yapımızın “akıllı” yanının harekete geçeceğini umuyorum.<br/>
Bunun ilk işaretleri de var.<br/>
Sık sık çılgınlıklar yapabildiğimiz gibi böyle akıllılıklar da yapabiliyoruz çünkü.<br/>
Sadece, hangisini ne zaman yapacağımız belli olmuyor.<br/>
<br/>
30.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
