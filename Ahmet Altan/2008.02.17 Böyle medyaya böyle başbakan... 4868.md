# Böyle medyaya böyle başbakan...

*Ahmet Altan 17.02.2008*

<div class="taraf_structure_2col_1zq">
<div class="margen_n">



 <p>Doğu toplumlarıyla Batı toplumları arasındaki farklılıkları belirtirken Bernard Lewis çarpıcı bir tanımlama getirmişti.<br/>
“Doğulular adalet ister, Batılılar özgürlük.”<br/>
Topraktan, köylülükten kopmakta, üreterek bireyselleşmekte çok geciken Doğulu toplumlarda, feodal değerlerin getirdiği bir “otorite” figürü varlığını hep korur.<br/>
İnsanlar, o otoritenin “adil” olmasını bekler.<br/>
En büyük beklentileri budur.<br/>
En büyük “övgü” de budur.<br/>
Biz de bu anlayışın çok fazla dışına çıkamıyoruz sanki.<br/>
Başbakan önceki gün yaptığı konuşmada, gazeteleri azarlayarak “Toplumun ahlak değerleriyle tamamen ters düşen çırılçıplak kadın resimleri basıyorsunuz, bugüne kadar hangi müdahale yapıldı,” demiş.<br/>
Başbakana göre o gazeteleri okuyanlar “toplumun” ve “toplumun değerlerinin” dışında birileri herhalde.<br/>
Erdoğan’ın kafasında “iki ayrı toplum” olması bir yana asıl şaşırtıcı sözcük, “müdahale” bence.<br/>
“Birisinin gazetelere müdahale edebileceğini” düşünüyor. <br/>
Kim müdahale edecek peki?<br/>
Herhalde “iktidardaki” güç.<br/>
Ve o müdahale olmadığı için de anlaşılan bir teşekkür bekliyor.<br/>
Gazetelerin istedikleri resmi basma özgürlükleri başbakana “doğru gözükmüyor” ama onlara anlayışlı davranıyor.<br/>
Aynı konuşmayı birisi başbakanın yaptıkları için ya da başbakanın kafasındaki “toplumun değerlerine” uygun davrananlar için yapsa, “Size kim müdahale ediyor,” diye sorsa Erdoğan ne hisseder?<br/>
“Siz kimsiniz ki müdahale edeceksiniz,” demez mi?<br/>
Der.<br/>
Ama birisinin kendisine diyebileceği hiç aklına gelmiyor.<br/>
Çünkü o iktidar.<br/>
Çünkü o başbakan.<br/>
Zihnindeki özgürlük tanımının sınırları da belli ki “müdahale etmemek” konusunda gösterilen “anlayış”.<br/>
Gazetelerin özgürlükleri yok, o özgürlükleri onlara bağışlayan bir “otorite” var.<br/>
Tabii, özgürlüğü algılama konusunda sorun yaşayan sadece başbakan değil.<br/>
Onun çattığı gazetelerde de aynı sorunu görüyoruz.<br/>
O gazeteler de üniversiteli kızların istedikleri gibi giyinebileceğini tam kavrayamıyor.<br/>
Öğrenciler başlarını bağlarlarsa “şeriat” gelir “kaos” olur, diye bağırıyorlar.<br/>
İnsanların istedikleri gibi giyinmelerine olanak tanıyan bir özgürlük anlayışları yok.<br/>
Bir “otorite” o çocuklara nasıl giyineceklerini söyleyecek.<br/>
Öğrenciler, Allah muhafaza kendi istedikleri gibi giyinirlerse ülke karışacak, laiklik elden gidecek, kaos gelecek.<br/>
Ne tuhaftır ki, “türban konusunda” en fazla bağıran gazeteler, devletin içine uzanan “Ergenekon” çetesi hakkında da en suskun olan gazeteler.<br/>
Ergenekon’la ilgili haberler onlara ilgi çekici gelmiyor.<br/>
Devlet destekli çeteler “kaos” yaratmıyor ama kızların türban giymesi “kaos” yaratıyor onlara göre.<br/>
Devletin içindeki “bir otoritenin” çeteler oluşturmasından rahatsız değiller, kızların giyinme “özgürlüğünden” rahatsızlar.<br/>
Aynen başbakanın ağzıyla onlar da “sokaklarda türban takıyorsunuz ya, kim size müdahale ediyor” diye sormak istiyorlar.<br/>
Onların aklında da müdahale edebilecek bir “otorite” bulunuyor çünkü.<br/>
Bu toplum, özgürlüklerin bir bütün olduğunu kavrayamıyor.<br/>
İnsanların istedikleri gibi inanabilecekleri, inançlarına uygun giyinip davranabilecekleri, istedikleri gibi düşünebilecekleri, düşündüklerini istedikleri gibi söyleyebilecekleri bir ülke onlara “tehlikeli” gözüküyor.<br/>
Hepsinin kafasında özgürlükleri sınırlamak için bir “ölçü” bulunuyor.<br/>
Birisi için “toplumun değerleri” dediği bir ölçü, öbürünün kafasında “çağdaşlık” dediği bir ölçü özgürlüklerin sınırını çizecek.<br/>
Niye “toplumun değerleri” ve “çağdaşlık” tam bir özgürlüğü benimseyemiyor, onu söylemiyorlar.<br/>
Birbirlerinin tümüyle zıddı gibi gözükürken birbirlerine pek benziyorlar.<br/>
Özgürlük istemiyor bunlar.<br/>
Her inancı ve her düşünceyi kapsayan bir özgürlük onlara yabancı.<br/>
Her sözlerinde, her davranışlarında, her satırlarında çıkıyor bu ortaya.<br/>
Özgürlüğü benimsemek zor iş anlaşılan.<br/>
Kendileri özgürlüğe muhtaçken başkalarının özgürlüğüne karşı çıkanların kavga ettiği bir ülkede yaşamak daha da zor.<br/>
Allahtan İsmet Özel var.<br/>
Çok sıkıldığında ondan bir mısra söylüyor insan.<br/>
“Bana ne çerçilerden, çerilerden, kullardan.”<br/>
<br/>
15.02.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6.htm), [web.archive.org (arşiv bağlantısı)](http://web.archive.org/web/20090907105721/http://www.taraf.com.tr:80/makale/6.htm)
