# Devleti yeniden kurmak

*Ahmet Altan  06.05.2010*

<div class="yazi"><p>Devlet, toplumu korumak, suçu önlemek, suçluyu yakalamak için kurulur.</p>
<p>Bizimkisi daha baştan ters kurulmuş.</p>
<p>Sadece kendini korumak için teşkilatlanmış, toplumundan ürkmüş, suç işlemiş, suçluyu desteklemiş bir devlet bu.</p>
<p>Toplumun her kesimini kendisine düşman görmüş, her kesiminden korkmuş, her kesimine acı çektirmiş.</p>
<p>Bazen Dersim’de olduğu gibi açıkça, bazen 1 Mayıs’ta olduğu gibi “gizlice” katliamlar düzenlemiş.</p>
<p>Faili meçhul cinayetler işlemiş.</p>
<p>Darbeler yapmış.</p>
<p>Bu devletin elinden acı çekmemiş hiçbir kesim yok, Kürtler, Sünni dindarlar, Aleviler, solcular, sağcılar, liberaller bu acıdan payını almış.</p>
<p>Büyük suçlar işleyen, kendi halkını ezen bu devlet iki temel ayak üzerinde duruyor.</p>
<p>Ordu ve yargı.</p>
<p>Bu iki kurumun ağırlığı her darbeyle biraz daha artmış.</p>
<p>Şimdi biraz utangaç ve çekingen bir biçimde bu yapıyı değiştirmeye, devleti yeniden kurmaya çalışıyoruz.</p>
<p>Kendisini toplumun üstünde gören orduyu ve yargıyı gerçek yerine yerleştirmeye uğraşıyoruz.</p>
<p>Bir devleti yeniden kurarken, iki gerçek iç içe geçiyor.</p>
<p>Bir tanesi “uzun vadeli” gerçek.</p>
<p>Suçtan arınmış, kendi toplumunun hizmetinde olan bir devlet kuracaksınız, halk iradesi bu devlete egemen olacak.</p>
<p>Uzun vadeli amaç bu ve bu, bütün kesimlerin lehine olan bir yapı.</p>
<p>Ama bir de “bugünün” gerçeği var.</p>
<p>Cumhuriyet tarihi boyunca ezilmiş olan kesimler, “yeni kurulan” devlette kendilerine ait “ayrıcalıklı” bir yer sağlamak için birbirleriyle mücadele ediyorlar.</p>
<p>Bu nokta, bu tarihî mücadelenin en tehlikeli ve “pusuya” en uygun dönemeci.</p>
<p>Çünkü yeni bir “devlet kurabilmek” için “eski devletin” egemenleriyle de toplumun mücadele etmesi gerekiyor.</p>
<p>Eski egemenler dediğinizde bunun içinde ordu var, yargı var, CHP var, bürokrasi var, devletten beslenerek palazlanmış zengin var, varlığını bu düzene bağlamış medya var, devletin Ergenekon türü “gizli” güçleri var.</p>
<p>Öyle kolayına kenara itilebilecek bir güç değil bu.</p>
<p>Yenilmeye mahkûmlar ama yenilmeden önce çok direnecekleri, son ana kadar kavgayı bırakmayacakları da açık.</p>
<p>Eski düzende ezilenlerin bütün güçlerini, bu büyük koalisyona karşı birleştirmeleri gerekiyor.</p>
<p>Ama “mazlum” olmak her zaman “masum” olmak anlamına gelmiyor, yeni bir devletin kurulacağını hisseden her kesim, diğerini bir şekilde zor durumda bırakıp kendine bazı avantajlar sağlamak istiyor.</p>
<p>Sünni dindarlar, Alevilerin hakkını “mezhepçilik” gayretiyle, Kürtlerin hakkını içlerinde yanan “milliyetçilik” ateşiyle vermemeye uğraşıyorlar.</p>
<p>Kendileri uğradıkları haksızlıktan yakınırken, “başkalarının” aynı haksızlığa uğramasına göz yumuyorlar, hatta bunu istiyorlar.</p>
<p>Belli ki yeni kurulan devlet “Sünni dindar” bir devlet olursa bundan memnun kalacaklar.</p>
<p>Sanırım, onlar eski devletin sorununun “Kemalist” olmasında yattığını sanıyorlar; halbuki sorun, devletin “bir şey” olması ve kendisine benzemeyenleri ezmesi.</p>
<p>Devletin, su gibi renksiz ve kokusuz olması gerekiyor.</p>
<p>“Eşitliği” kabul etmedikçe yeni ve “gerçek” bir devlet kuramazsınız.</p>
<p>Herkes eşit olacak, Sünniler, Aleviler, Kürtler, solcular, sağcılar, liberaller.</p>
<p>Sünni dindarlarımızın “eşitlik” konusundaki bu isteksizlikleri, Alevileri ürkütüyor ve onlar “ben eski devlete razıyım” diyerek bugünün egemenleriyle işbirliğine giriyorlar.</p>
<p>Kürtlerin siyasetçileri ise “bana hakkımı vermezseniz ben eski devletle anlaşırım” diye pazarlık yapıyorlar.</p>
<p>Bu çekişme, yeni devleti kuracak olanları güçsüzleştiriyor.</p>
<p>Son anayasa değişikliklerinde gördüğümüz gibi “değişimin” ayağı sürçüyor.</p>
<p>Hep birlikte anlamamız gereken gerçek şu bence, birbirimizle çekiştiğimiz sürece “eski devlet” kazanır ve biz acılarımızı çekmeyi sürdürürüz.</p>
<p>Eski devleti yıkmalı ve yeni devleti de yepyeni anlayışlarla kurmalıyız.</p>
<p>Burada en kalabalık ve en güçlü kesim olarak Sünni dindarlara büyük görev düşüyor, “eşitliği” istediklerini Kürtlere, Alevilere, solculara göstermeliler, onların endişelerini yatıştırmalılar.</p>
<p>Kürtlerle ya da Alevilerle eşit olmamak için generallerle yargıçların esiri olmaya değer mi?</p>
<p>Bu dar yerde herkesin hataları ve günahları var ama “ne yapmakta olduğumuzu”, neyi kurmakta olduğumuzu, birlikte nasıl bir güç oluşturduğumuzu fark edersek kendi geleceğimizi hep birlikte yaratabiliriz.</p>
<p>Hiç unutmayın ki en zor geçitten geçerken bize “pusu” kuranların işine yarayacak “stratejiler” oluşturmak sadece “eski egemenlerin” iktidarına zaman kazandırır.</p>
<p><b><br/>ahmetaltan111@gmail.com</b></p></div>

Kaynak: [taraf.com.tr](http://www.taraf.com.tr:80/ahmet-altan/makale-devleti-yeniden-kurmak.htm), [web.archive.org (arşiv bağlantısı)](http://web.archive.org/web/20100509014050/http://www.taraf.com.tr:80/ahmet-altan/makale-devleti-yeniden-kurmak.htm)
