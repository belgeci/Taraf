# Kimseyi sevmiyoruz

*Ahmet Altan 11.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Bizim ülkeyle ve insanlarımızla ilgili araştırmalar arttıkça bazı şeyleri daha iyi anlayabiliyoruz.</p><br/>
<p>Neden milli marşımızın “korkma” diye başladığını mesela...</p><br/>
<p>Çünkü korkuyoruz.</p><br/>
<p>Neredeyse milli karakterimiz olmuş bu.</p><br/>
<p>Kaç milletin milli marşı halkına “korkma” diye seslenerek başlar sizce?</p><br/>
<p>Nasıl bir ruh halinin cevabıdır bu?</p><br/>
<p>Niye bu korku?</p><br/>
<p>Son yapılan bir araştırma “yabancıları” hiç sevmediğimizi, onlara hiç güvenmediğimizi göstermiş.</p><br/>
<p>Dünyanın en “sevgisiz” milletlerinden biriyiz.</p><br/>
<p>Gezegenimizin üstündeki diğer canlılara pek güvenmiyoruz.</p><br/>
<p>Galiba Birinci Dünya Savaşı travmasını bir türlü atlatamıyoruz.</p><br/>
<p>Bu eğitim sistemi ve yalanlarla dolu bu tarih kitaplarıyla da pek atlatacağımız yok.</p><br/>
<p>Kuşaktan kuşağa bir “kötülüğe” uğradığımız duygusu aktarılıp duruyor.</p><br/>
<p>Savaşa durduk yerde giren biziz.</p><br/>
<p>Hazırlıksız ve yorgun bir orduyla yenilen de biziz.</p><br/>
<p>Bunun için neden başkalarına kızıyoruz?</p><br/>
<p>Çünkü bize şunu öğretiyorlar, “biz yenilmeyiz, yenildiysek bir kalleşlik yapmışlardır.”</p><br/>
<p>Bu doğru değil.</p><br/>
<p>Her ülke yenilir, biz de çok yenildik.</p><br/>
<p>Sizin tahmin ettiğinizden daha fazla yenildik üstelik.</p><br/>
<p>Osmanlı’nın son dönemlerinde neredeyse hiç galibiyet yüzü görmedik.</p><br/>
<p>Hiçbir savaşa hesaplı kitaplı girmedik.</p><br/>
<p>“Biz savaşa hazır değiliz” diyenler Osmanlı’da “hain” ilan edildi.</p><br/>
<p>Bugün bile savaş yerine barışı tercih edenler “hain” ilan edilir bu ülkede.</p><br/>
<p>Yalanı gerçekten daha çok seviyoruz çünkü.</p><br/>
<p>Doğruyu söyleyenlerden çoğunlukla nefret ediyoruz.</p><br/>
<p>“Türk iyi askerdir” diye bir laf uydurmuşuz, söyleyip dururuz.</p><br/>
<p>Bizim iyi asker olmamızın ölçüsü ne?</p><br/>
<p>Bana sorarsanız biz hiçbir zaman iyi asker olmadık, olma ihtimalimiz de pek yok.</p><br/>
<p>Askerliğin birinci şartı “disiplin” çünkü.</p><br/>
<p>O da bizde bulunmuyor.</p><br/>
<p>Bizim ordumuz ne zaman disiplinli bir ordu oldu?</p><br/>
<p>Osmanlı tarihi yeniçeri ayaklanmalarıyla dolu.</p><br/>
<p>Yeniçerilerin zorbalıkları o kadar dayanılmaz hale geldi ki yeni bir ordu kurup eski ordunun bütün askerlerini kestik.</p><br/>
<p>Cumhuriyet tarihimiz darbelerden, muhtıralardan geçilmiyor.</p><br/>
<p>Disiplinli ordu bu mu?</p><br/>
<p>İkide bir de ayaklanan, darbe yapan, kendi içinde çeteler oluşan bir örgüt disiplinli olabilir mi?</p><br/>
<p>Disiplinsiz bir ordu başarılı olabilir mi?</p><br/>
<p>İkisinin cevabı da “hayır.”</p><br/>
<p>Balkan Savaşı’nı, Birinci Dünya Savaşı’nı hatta Kıbrıs Savaşı’nı birileri askerî açıdan iyice bir inceleyip açıklasa, yalanlarla gerçekler arasındaki o büyük farkı görüp canımız yanar ama hiç olmazsa bir hayal âleminde dolaşan “paranoyaklar” olmaktan kurtuluruz.</p><br/>
<p>Kendi yalanlarımıza inanmak bizi “korkak” ve güvensiz yapıyor.</p><br/>
<p>Dünyadan ayırıyoruz kendimizi.</p><br/>
<p>Ama bununla da yetinmiyoruz.</p><br/>
<p>Birbirimizden de sürekli kuşkulanıyoruz.</p><br/>
<p>Bir tür “kurban olma” kompleksi herhalde bu.</p><br/>
<p>“Birileri bize bir kötülük” yapacak inancı.</p><br/>
<p>Ben, bu inancın ve hastalığın “tarih” kitaplarımızdan kaynaklandığına inanıyorum.</p><br/>
<p>Tamamen tek taraflı ve yalan biçimde anlatılan o hikâyelerden.</p><br/>
<p>Kaç kişi Rus ordularının Yeşilköy’e kadar nasıl geldiğini biliyor?</p><br/>
<p>Kaç kişi Balkan Savaşları’nın nasıl askerî bir rezalet olduğunu biliyor?</p><br/>
<p>Kaç kişi Birinci Dünya Savaşı’na hiç hazırlıklı olmadan girdiğimizi biliyor?</p><br/>
<p>Kaç kişi, Kıbrıs’ta dünyanın en küçük ordusu karşısında ne kadar zorlandığımızı biliyor?</p><br/>
<p>Çok az insan.</p><br/>
<p>Çünkü olup bitenlerin gerçek yüzü anlatılmıyor.</p><br/>
<p>Bütün askerî başarısızlıklarımız, “yabancıların kalleşlikleri, güvenilmezlikleriyle” açıklanıyor.</p><br/>
<p>Kuşaklar boyunca hep bunları okuyan, bunlara inanan bir toplumun insanlarının sağlıklı değerlendirmeler yapması mümkün mü?</p><br/>
<p>Sonunda bütün dünyaya düşman olan, sevgisiz bir topluma dönüşüyoruz.</p><br/>
<p>Korku ve kuşku bizi o hale getiriyor ki hiç korkmamamız gereken şeylerden ödümüz patlarken, korkmamız gereken gerçekleri de inkâr edip yersiz böbürlenmelere kapılıyoruz.</p><br/>
<p>Bana sorarsanız biz yanlış şeylerle övünüyoruz.</p><br/>
<p>Askerlik değil bizim övüneceğimiz alan, orada debelendikçe hastalanırız, çünkü iyi asker değiliz.</p><br/>
<p>Ama çok hergele bir toplumuz, tuhaf, biraz absürd bir mizah damarımız var, şiirde ise olağanüstü olduğumuza inanıyorum.</p><br/>
<p>Romancılığımız Nobel’e kadar uzandı.</p><br/>
<p>Sinemada yeni bir soluğa sahibiz.</p><br/>
<p>Sporda çok şaşırtıcı atılımlar yapabiliyoruz zaman zaman.</p><br/>
<p>Neyle övünüp neyle övünmeyeceğimizi bilirsek bu korkudan kurtuluruz bence.</p><br/>
<p>Askerlikle övünme tutkusundan vazgeçip biraz mizaha, sanata, spora bakın.</p><br/>
<p>O zaman “güvenli biçimde” dünyayla daha dost olacaksınız.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1876.htm), [web.archive.org (arşiv bağlantısı)](http://web.archive.org/web/20090905090657/http://www.taraf.com.tr:80/makale/1876.htm)
