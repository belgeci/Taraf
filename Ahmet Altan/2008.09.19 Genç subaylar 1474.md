# Genç subaylar

*Ahmet Altan 19.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Ben askerdeyken çok sevdiğim, babayiğit, hoşsohbet bir yüzbaşım vardı.</p><br/>
<p>“Bütün teğmenler Harp Okulu’ndan birer Napolyon olarak çıkar” derdi.</p><br/>
<p>Gerçekten de genç bir subayın okuldan mezun olup, omuzlarına ilk yıldızını, beline altın yaldızlı meçini taktığı günü düşünsenize.</p><br/>
<p>İçi hayallerle doludur.</p><br/>
<p>Başı diktir, göğsü şişkin, artık bambaşka bir âlemin kahramanıdır o, gideceği ilk kıtadaki erlerinin “komutanıdır”, savaşlara katılacaktır, ülkesini kurtaracaktır, ailesine, ülkesine, sevdiklerine layık olacak, onları koruyacaktır.</p><br/>
<p>Güven ve gururla yürür yollarda.</p><br/>
<p>Annesi o ilk günün şerefine ona en sevdiği yemekleri yapmıştır, babası açıkça bir şey söylemese de oğlunun subaylığıyla “iftihar” ettiği her halinden bellidir, çocukluğu boyunca beklediği o gizli saygıyı belki de ilk kez o gün görür babasından, akrabalar, komşular kutlamaya gelir, mahallenin genç kızları o geçerken gözlerini süzerler.</p><br/>
<p>O gün, başarıyı ve mutluluğu ruhunun her katresinde hisseder.</p><br/>
<p>Bu, güzel bir duygudur.</p><br/>
<p>Sadece bizim ülkemizde değil, dünyanın bütün ülkelerinde genç subaylar sanırım böyle hissederler.</p><br/>
<p>Ülkesi için hayatını feda etmeye razı olmanın getirdiği sorumluluğu sevinçle sırtlanırlar.</p><br/>
<p>Ve, her zaman, her yerde saygı görürler.</p><br/>
<p>Bu saygıyı da hak ederler.</p><br/>
<p>Çünkü “hayatlarını ortaya koyacakları” bir meslek seçmişlerdir.</p><br/>
<p>Askerliğin bu yanı etkileyicidir gerçekten.</p><br/>
<p>Bu yiğit ve fedakâr yanı.</p><br/>
<p>Ama ne yazık ki bizim ülkemizde bu genç subayların, kökünü askerlik mesleğinden alan bu haklı sevinci ve gururu taşımasına çok fazla izin verilmez.</p><br/>
<p>Çünkü onlara sadece “vatanları için sınırlarda dövüşmeleri” değil, bir de “aslında vatanın asıl sahiplerinin onlar olduğu” öğretilir.</p><br/>
<p>Belki bu, genç subayların gururlarını biraz daha fazla okşar ama mesleklerindeki ilk çatlak da bu yanlış eğitimden kaynaklanır.</p><br/>
<p>Çünkü vatanın asıl sahibi onlar olduğu için sadece askerliği değil, bir yandan da politikayı izlemeye başlarlar.</p><br/>
<p>Politika konusunda ezberlenmiş fikirler edinmek, askerlik mesleğinin inceliklerine yeni unsurlar eklemeye uğraşmaktan daha kolay ve genç bir insan için çok daha çekicidir.</p><br/>
<p>“Sivillerin” her an vatanı satabilecekleri, asla çok dürüst ve akıllı olmadıkları, cahil oldukları da söylenir onlara.</p><br/>
<p>Kuşkuyla bakmaya başlarlar ülkenin sivil yöneticilerine.</p><br/>
<p>Hayalleri sanırım bu noktada değişmeye başlar.</p><br/>
<p>Sınırlarda hayatını oraya koyma, yiğitleşme, cesaret gösterme, askerlerini ve vatanını kurtarma hayallerine, devlete biçim verme, devleti yönetme hayalleri de karışır.</p><br/>
<p>Sonra da adım adım kendi gerçek mesleklerinden uzaklaşıp politikanın tatsız sularında gezinmeye başlarlar.</p><br/>
<p>Askerlikten çok politika konuşurlar.</p><br/>
<p>O gururla dolu ilk günlerindeki askerlik hayalleri, günlük eğitimlerin biteviyeliğine sıkışıp solmaya koyulur, eğitim saatlerinden sonra konu artık politikadır.</p><br/>
<p>Politik konulara abandıkça askerliğin o kutsal cesaretinden ve fedakârlığından uzaklaşıp sıradan meselelere dalarlar.</p><br/>
<p>Üstelik akıllarında “düşmana” karşı dövüşme yerine, “bu akılsız sivillerin beceriksizliğine son verme” düşünceleri dolaşır.</p><br/>
<p>Bir kısmı bunun için “gizli” örgütlere de girerler.</p><br/>
<p>O gizli örgütler zaten bu ülkede çok eski bir geleneğin uzantısıdır.</p><br/>
<p>12 Mart döneminde Selimiye’de gördüğüm bir sahneyi hatırlarım hep.</p><br/>
<p>Mehmet’le birlikte o koca kışlanın önünde, bir sabaha karşı siyah bir arabayla götürülen babamın izini ararken başımızı kaldırıp, demir parmaklıklı pencereleri olan o büyük duvarlara bakmıştık.</p><br/>
<p>Bütün parmaklıklarda beyaz eldivenler vardı.</p><br/>
<p>Gözaltına alınan denizci genç subaylar, o parmaklıklara tutunup dışarıyı seyretmeye çalışıyorlardı.</p><br/>
<p>Biz onları değil, sadece parmaklıklara asılı kalmış gibi görünen beyaz eldivenlerini görüyorduk.</p><br/>
<p>O sahneyi hiç unutmadım.</p><br/>
<p>Pencereler boyunca beyaz eldivenler.</p><br/>
<p>Dün altı genç subay gözaltına alındı.</p><br/>
<p>İçim bir cız etti.</p><br/>
<p>Onların ilk günkü hayallerini, ailelerinin sevinçlerini, gururlarını düşündüm.</p><br/>
<p>Onlar şimdi gizli bir örgütün üyesi olmaktan sorguya çekiliyorlar.</p><br/>
<p>Suçlu bulunurlarsa bütün gelecekleri yanacak.</p><br/>
<p>O kadar gençler ki içlerinde bir kötü niyet olma ihtimali yok.</p><br/>
<p>Onlara “siz vatanın asıl sahibisiniz” denmişti, onlar da vatanın sahibi gibi hareket etmenin, gizli örgütlere katılıp vatanı “akılsız sivillerden” kurtarmak olduğunu sanmışlardı.</p><br/>
<p>Yanlış bir eğitim, yanlış bir sonuç vermişti.</p><br/>
<p>Daha önceleri de “darbe” girişimleri hazırlayanlar, gazetelere “genç subaylar rahatsız” diye manşetler attırıp, bir zemin yaratmaya uğraşmışlardı.</p><br/>
<p>Şimdi anlaşılan o “genç subayları” bizzat işin içine sokmuşlardı.</p><br/>
<p>Ne insafsızlar.</p><br/>
<p>O çocukların hayatlarını söndürecekler.</p><br/>
<p>Bu genç çocuklara rahat vermelerini istiyorum.</p><br/>
<p>Onlar o okullara asker olmak için gittiler, bunun için okudular, bunun için çalıştılar, bırakın da asker olsunlar.</p><br/>
<p>Onlara askerliği öğretin, politikacılığı değil.</p><br/>
<p>Artık beyaz eldivenler asılmasın o demir parmaklıklara.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1965.htm), [web.archive.org (arşiv bağlantısı)](http://web.archive.org/web/20090905085515/http://www.taraf.com.tr:80/makale/1965.htm)
