# Bayram

*Ahmet Altan 07.12.2008*

<div class="yazi">Herkes gibi ben de çocukluğumun bayramlarını severim. <br/>Annemle babam çok gençti ben çocukken. <br/>Para durumları da pek iyi değildi. <br/>Annem, bayramlarda mutlaka çocuklara bir şeyler alınmasını isterdi. <br/>Bir yerlerden para bulunurdu. <br/>Mehmet’le beni alır çarşıya götürürdü. <br/>“Bayramlık” alırdı bize. <br/>Elindeki kıt kanaat parayla mümkün olanın en iyisini almak için uğraşırdı. <br/>Mehmet annemi üzmezdi. <br/>Ama ben daha müşkülpesenttim. <br/>Kazak beğenmezdim, ayakkabı beğenmezdim. <br/>Dükkân dükkân gezdirirdim onları. <br/>Bayram kalabalığının içinde dolaşırdık ben “bu olur” diyene kadar. <br/>Annem bayramın hatırına sabrederdi, gönlüm olsun, bayram öncesi üzülmeyeyim diye elinden geleni yapardı. <br/>Eminim içten içe parasızlığa lanet ederdi ama yapacak bir şey yoktu. <br/>Babam öyle bir hayat seçmişti. <br/>Biz sekiz dokuz yaşlarında pek farkında değildik bunun bir “tercih” olduğunun. <br/>En iyi okullara göndermeye çalışırlardı bizi, mümkün olduğunca iyi yaşatmaya çabalarlardı. <br/>Okul taksitlerini ödeyebilmek için babamın nasıl kıvrandığını, daha sonra ben onun yaşında baba olduğumda anlamıştım. <br/>Bayram alışverişi için dolaşırken acıkır, Kapalıçarşı’nın oralarda bir kebapçıda yemek yerdik. <br/>O kokuları hâlâ hatırlarım. <br/>Çok güzel kokardı. <br/>Rengârenk bir kalabalık önümüzden akardı. <br/>Annem benim “hiçbir şey beğenmememle” dalga geçerdi. <br/>Bu şakalara Mehmet benden daha çok gülerdi, ben ciddiye alınmadığımı düşünür biraz kızardım ama dayanamaz ben de gülerdim sonra. <br/>Akşam eve dönüşümüze ise bayılırdım. <br/>Yorgun, bitkin dönerdik. <br/>Annem acele bir şeyler hazırlardı yememiz için. <br/>Biz içeri gidip alışveriş paketlerini açardık. <br/>Üstüme giyip bir daha bakardım aldıklarımıza. <br/>Bazen yemeğe, o gün aldığımız “bayramlıkla” oturmak isterdim, annem “onu yarın giyeceksin şimdi giyme” derdi. <br/>Biraz küskün çıkartırdım giydiklerimi. <br/>Ertesi sabah erkenden kalkar aldığımız yeni ne varsa giyer sokağa çıkardım. <br/>Tanrım, o sokağın halini unutamam işte. <br/>Bir çocuk sürüsü istila ederdi sokakları. <br/>Saçları itinayla taranmış, çoğu biraz bol gelen yeni elbiseler giymiş çocuklar garip bir gururla kabararak birbirlerine bayramlıklarını gösterirlerdi. <br/>Komik bir ciddiyeti olurdu herkesin. <br/>Sanki bir günlüğüne büyümüş gibi birbirimizle bayramlaşırdık. <br/>Ciddi ciddi konuşurduk. <br/>Kimse küfür etmezdi. <br/>Kimse kimseye sataşmazdı. <br/>Sonra bayram ziyaretleri başlardı. <br/>Babam asla bayram ziyaretine gitmezdi. <br/>Bize de pek kimse gelmezdi. <br/>Ama biz annemle babaanneme giderdik, teyzelerimize giderdik. <br/>Küçük boylu bir işadamının çıktığı iş gezileri gibiydi bunlar, alınacak bayram harçlıkları ziyaretten önce hesap edilirdi. <br/>Babaannem bir kese içinde verirdi harçlığı. <br/>Taftadan, ipekten şık keselere koyardı. <br/>Elini öperdik. <br/>Halamla eniştem doğrudan verirdi parayı. <br/>Alıp cebimize atar, çaktırmadan elimizle yoklayarak kaç para verdiklerini anlamaya çalışırdık. <br/>Paraları alır almaz gitmek isterdik aslında ama oturup yemek yememiz gerekirdi. <br/>Bir ara kuytuya çekilip paraları sayardık. <br/>Yemek saati gelmeden önce etrafta gezer, kesilen kurbanlıklara ürkek gözlerle bakardık. <br/>Kesilmesini seyretmeyi sevmezdik ama kasabın “kurbanın” boynunu dualarla sıvazlamasını izler, o bıçağını kaldırınca hemen oradan uzaklaşırdık. <br/>Asıl bayram, paralarla eve dönünce başlardı. <br/>Hemen dışarı fırlardık, sırtımızda bayramlıklarımız, cebimizde paralar, damağımızda yediğimiz çikolataların tadı. <br/>Bayram yerine koşardık. <br/>Salıncaklar, atlıkarıncalar, havalı tüfekle nişan attıranlar. <br/>Hepsinden denerdik. <br/>Bir yandan da bayramlıklarımızı kirleteceğiz diye ödümüz patlardı. <br/>Her kurban bayramında yağmur yağdığını öğrenmiştik, gerçekten de her kurban bayramında “kurbanların kanını yıkamak” için yağmur yağardı, yarın ya da öbür gün gene yağacak. <br/>Hep yağar. <br/>Her bayram bütün çocuklar bir fasıl bunu konuşurduk, aynı amcalar, enişteler, ağabeyler gibi oturaklı bir sesle, “Allah’ın işine bak” derdik, “her bayram yağmur yağdırıyor.” <br/>Bugün bile bunun nasıl mümkün olabildiğini kavrayamam. <br/>Artık çok yaşlandım. <br/>Kimse bana bayramlık almıyor, harçlık vermiyor. <br/>Babama, halama gidiyorum. <br/>Ve hep çocukluğumdan yaşlılığıma kalan o soruyu soruyorum. <br/>Nasıl oluyor da her bayram yağmur yağıyor?</div>

Kaynak: [taraf.com.tr](http://www.taraf.com.tr:80/makale/3002.htm), [web.archive.org (arşiv bağlantısı)](http://web.archive.org/web/20100428042223/http://www.taraf.com.tr:80/makale/3002.htm)
