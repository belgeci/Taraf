# Bayram

*Ahmet Altan 20.09.2009*

<div class="taraf_structure_2col_1zq">
<div class="margen_n">



 <p>Bugün bayram. <br/><br/>Bugün derdi tasayı bir kenara bırakıyoruz. <br/><br/>Huzursuz bir hayatın huzurlu mola yeri burası. <br/><br/>Rahvan giden iyi bir at gibi dolgun ve telaşsız akacak zaman. <br/><br/>Sabahleyin camiler dolacak, sabah namazını gidip kılanların epeycesi akşama bayramı rakıyla kutlayacak. <br/><br/>Dindarlar hemen kızıp alınmasın. <br/><br/>Böyledir burası. <br/><br/>Hem inançlıdır, hem günahkâr. <br/><br/>Allahını da sever, günahını da. <br/><br/>Şafakla uyanıp mahalle arkadaşlarıyla buluşarak gittikleri bayram namazından aldıkları o katıksız, çocuksu sevinç, dinin belki de en güzel yanı, en haşarıları, en haytaları bile sabahleyin camiye dolu dolu bir hazla gider, berrak ve temiz bir inançla secdeye varır. <br/><br/>Akşama da şarkılar söyleyerek içkisini içer. <br/><br/>Cehenneme de inanır, içki içtiği için yanacağına da... <br/><br/>Ama biliyor musunuz bu günahkârlıklarında ben büyük bir masumiyet ve inanç görürüm, sabah namazına gidip akşama günah işleyenin, “rahim ve rahman” tanrının bağışlayıcılığına olan güveni doğrusu ya beni çok etkiler. <br/><br/>Garip bir saflık vardır bunda. <br/><br/>Ancak çocukların samimiyetinde rastlanabilecek bir çelişkidir bu. <br/><br/>Namazdan sonraki kahvaltı huzurlu ve sakindir. <br/><br/>Sonra sokaklara çıkılır, arkadaşlarla bayram bir daha kutlanır, herkes temiz pak, herkes dost, herkes barışık. <br/><br/>Kavgalar, küslükler biter. <br/><br/>Ama asıl şenlik öğle yemeklerindedir. <br/><br/>Anneler bütün yeteneklerini döktürürler. <br/><br/>Dolmalar, börekler, mantılar, zeytinyağlılar, çorbalar, tatlılar. <br/><br/>Herkes birbirine takılır. <br/><br/>“Babayla” bile şakalaşılır, baba olgun bir gülümsemeyle çizer sınırı, çocuklar nerede duracağını bilir. <br/><br/>Ailenin bütün fertleri masaya dizilir. <br/><br/>Benim annem bayramda mantı yapardı. <br/><br/>Geniş bir tepsinin içinde gelirdi mantı, sarımsaklı yoğurdun içindeki küçük beyaz hamur bohçacıklarının üstüne kızdırılmış yağ dolaştırılıp, biraz kırmızıbiberle sumak serpiştirilirdi. <br/><br/>Uzun saplı bir kepçeyle annem tabaklara mantı dağıtırdı. <br/><br/>Annem öldü. <br/><br/>Onun yerini Zeynep aldı. <br/><br/>Aynı annem gibi yapar o da mantıyı, aynen onun gibi tepside getirir, onun gibi dağıtır. <br/><br/>Küçük kızkardeş, bayramlarda anneliğimizi üstlenir. <br/><br/>Bayramların belki de en sevdiğim yanı bu, inançsızları bile koynuna alan o huzurlu neşesi. <br/><br/>Kimseyi dışarıda bırakmaz bu bayramlar, kapısını çalan herkesi buyur eder içeri. <br/><br/>Mantıdan sonra zeytinyağlılar. <br/><br/>Enginarlı bezelyedir benim en çok hatırladığım. <br/><br/>Çok konuşulur, çok gülünür. <br/><br/>Dine hafiften takılan, ahlaksız çınlamaları da olan, Bektaşi usulü fıkralar da anlatılır. <br/><br/>Bugün bayram ben de size anlatayım hatırladığım o fıkralardan, şöyle aynı masada mantı yer gibi konuşalım. <br/><br/>Bir Katolik papazıyla bir imam trende yan yana düşmüşler, bir zaman sonra konuşmaya başlamışlar. <br/><br/>Papaz sormuş, “sizde ne yasaktır?” <br/><br/>İmam, “domuz yemek” demiş, sonra o sormuş papaza, “sizde ne yasaktır?” <br/><br/>“Kadınla yatmak” demiş papaz. <br/><br/>Bir süre susmuşlar. <br/><br/>Papaz demiş ki, “söylesene, sen hiç denedin mi?” <br/><br/>“Allah affetsin, bir kere domuz eti yedim” demiş imam. <br/><br/>Sonra o sormuş, “sen hiç denedin mi?” <br/><br/>“Bir kere günaha girip bir kadınla yattım” demiş papaz. <br/><br/>Bir sessizlik olmuş, imam, papaza bakıp gülümsemiş. <br/><br/>“Domuzdan daha iyi, değil mi?” <br/><br/>Bugün bayram. <br/><br/>Annem öldü, ben yaşlandım, gazeteden çıkıp Zeyneplere mantı yemeğe de gidemiyorum. <br/><br/>Ama sabah namaza gidip akşam içenleri, onlara hoşgörüyle bakan “müminleri”, Bektaşi usulü fıkraları, bu “rind meşrep” kutlamaları düşünmeyi, uzaktan da olsa bunları hissetmeyi, bu huzurlu ve sakin molayı seviyorum. <br/><br/>Bu topraklar böyle. <br/><br/>İnançlı ve günahkâr. <br/><br/>Belki de bu yüzden, en güzel bayramlar burada kutlanır gibi geliyor bana. <br/><br/>Ve, bugün bayram. <br/><br/>Annem öyle güzel mantı yapardı ki...</p>
<br/>
<br/>
<br/>



<br/>


<div id="taraf_not">
</div>

</div>


</div>
