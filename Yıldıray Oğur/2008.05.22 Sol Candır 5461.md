# Sol Candır

*Yıldıray Oğur 22.05.2008*

<div class="taraf_structure_2col_1zq">
<div class="margen_n">



 <p>Uzun konuşmaların ucuz olduğu iddiasındaki bir telefon şebekesinin reklâmlarında kullandığı bir slogan var “Geyik Candır” (Orijinali galiba meşhur fast foodcuya ait; Bambi Candır) <br/>
Buradaki “candır”la kastedilen sebebi açıklanamayan, üzerinde pek de düşünülmemiş bir sevgi, vazgeçememe durumu herhalde. <br/>
En azından İstanbul’daki 1 Mayıs faciasının ardından 1 Mayıslar, sol, devrim, sendikal mücadele üzerine yazılıp çizilenlere bakınca benim aklıma bu yüzden bu reklâm sloganı geldi.<br/>
Geçen yaz Baskın Oran kampanyasında 30 bin kişiyi zor bulduğumuz için hayal kırıklığına uğramıştık ama meğerse ki memlekette ne çok solcu, ne çok devrimci varmış. Hem de ağzında en sert devrimci marşlar, en partizan, en goşist, en ortodoks markistlerinden. Hem de en şık binalarda, en konforlu plazalarda, en kapitalist medyalarda, en kemalist cenahlarda ve en CHP’lerde.<br/>
Bunlardan köşe yazarı olmuş biri, işçi sınıfıyla kaynaşmak için o gün Taksim’e gitmiş, Taksim’in en aristokratik mekânlarından Gezi Pastanesi’nde süt içip poğaça yiyerek beklemeye başlamış işçi sınıfını. Sonra da olaylar üzerine aklına Ruhi Su’nun “Sorarlar bir gün sorarlar / Sabahın bir sahibi var” türküsü gelmiş. Grotesk bile değil yani. Bir başkasının içindeki devrimci ruh uyanmış, yazısının başlığında taşkınlık yapıvermiş: “Vurun ulan vurun, ben kolay ölmem.” Halbuki memleketin en patronu yazı yazdığı yerin bir molotof kokteyllik mesafesinde. Daha önce işçi sınıfının çok büyük bir kesiminin de içinde olduğu bir kitleye “Bidon kafalılar” demiş başka biri de bu kez DİSK, emek edebiyatında zirve yapan yazısında “DİSK’liler Hepimiz Ermeniyiz ‘Biji’ demeyip emek dediği için dayak yedi” diye bile yazmış. DİSK’e rağmen DİSK’e övgüler düzmüş. <br/>
Tabii memleketin ne kadar emekçi düşmanı, elitist, anti-demokrat, patron, Nişantaşı, sosyete haberlerinden geçilmeyen, özelleştirmelerden pay kapabilmek için medya gücünü sonuna kadar kullanmış, çalışanlarını sorgusuz sualsiz işten atabilen, en ileri derecede kapitalist gazetelerinin 1 Mayıs’ın ardından içine girdikleri bu çocuksu devrimci heyecan insana alkolik, kumarbazken tövbe ederek hacca gidip döndükten sonra fena halde sofulaşan amcaları getirmiyor değil.<br/>
Ülkenin en dokunulmaz sermaye gruplarından birinin kartelleşmeye çalışan, her türlü özelleştirme ihalesinde görünen medyasında yazıp, patronun patronlar kulübünün de patronu iken Paris Komünü sırasında çıkan Komün’ün resmî gazetesinde yazıyormuşçasına devrimci coşkularla yazma lüksü, devrim için bekleyen kitlelere gizli mesajlar veriyormuşçasına, Chavez, Castro’ya selamlar çakıyormuşçasına yazma fantezisinin bir anlamı olsa gerektir. <br/>
Yok Erdoğan’ın sağcı, jakoben üslubu, AKP’nin 1 Mayıs’ta yediği herzeler değil bu devrimci hidayetin nedeni. Ya da AKP’nin yediği bu herzelere mal bulmuş mağribi gibi sarılıp “bak AKP demokrat değil, o zaman başına ne gelse haktır” diyenlerin içinden geçtiğimiz darbe sürecini meşrulaştırmak için girdikleri kılıklardan bir kılık da değil bu devrimci taşkınlığın açıklaması.<br/>
Bu soruların bir cevabı var. Ama bu sol için tatsız bir cevaptır.<br/>
Türkiye’de sol üzerinde devam eden derinlikli tartışmalar, bu konudaki tüm samimi çabaları bir tarafa bırakırsak bugün solculuk, devrimcilik herhangi bir emek ve entelektüel çabaya ihtiyaç duyulmadan birkaç slogan ve sembolle iletişime geçerek içine girilebilen bir ruh halidir artık. <br/>
Solun haksızlıklara karşı çıkma güdüsü, cesaret, meydan okuma, ve tabiî ki “tarihin motoru” kabul ettiği şiddet içinden ürettiği coşkulu marşları, yeşil parkaları, epik edebiyatı, sloganları, fedakâr insan öyküleri ise üzerlerinden yasak, tehlike perdesi kalktıktan sonra, bu pis dünyada en azından adını kayıtlara solcu olarak geçirip pislikten kurtulacağını düşünenlerin cazip ve keyifli tüketim malzemeleridir artık. <br/>
Artık kovuşturma, içeri tıkılma tehlikesi kalmayan, ufukta da bir komünizm tehlikesi kalmadığı için bir geçmiş zaman nostaljisi, gülümsemeyle hatırlanan, arada bir içine girilip adrenalin salgılanan bir gençlik heyecanına dönmüş, ‘şanlı tarihi’ hatırlanıp nostalji yapılan, sembolleri yağmalanıp caka satılmaktan ibaret kalmış bir çeşit solculuk bu.<br/>
Devrim artık tahayyül düzeyinde bile kendine yer bulamayan imkânsız bir düştür. O halde bağıra çağıra istenebilir, geyiği yapılabilir, en epik devrimci marşlara eşlik edilebilir, kedi seviyormuş gibi sol sevilip, keşke sol iktidar olsa diye dilekler tutulabilir. <br/>
1 Mayıs’ta ortaya çıkan bu ‘devrimciliğin’ sahte bir ortodoks marksistlik, her an devrim için dağa çıkabilecek taşkınlıkta bir partizan dille bu derecede rahat ve şık ifade edilmesinin nedeni de bu. <br/>
1 Mayıs’tan korkmamalarının nedeni de bu. Onlar biliyor ki zaten bir avuç devrimci, sosyalist kaldı bu ülkede. Zaten DİSK de her ne kadar Yılmaz Özdil’in hayallerindeki gibi “Hepimiz Ermeniyiz” diye bağırmaktan imtina eden, Kürt sorununa duyarsız bir sendika değilse de Cumhuriyet mitinglerine katılmış, CHP içinde sol mücadelesi veren, hatta 1 Mayıs’ta Baykal’ın borozancıbaşısı Mehmet Sevigen ve Vakıflar Yasası’na, 301’e karşı çıkmaktan fırsat bulup oraya gelebilmiş diğer CHP’liler ile dayanışma içinde olmayı bünyesi kaldıran bir yapıdır.<br/>
Zaten 1977 1 Mayıs’ındaki o yüzbinler de artık sözkonusu değildir. Tehlike geçmiştir.<br/>
İşte başlıktaki “Sol Candır”dan kasıt ancak böylesine bir konfor ve huzur içinde ortaya çıkan bir çeşit solculuk, hatta sol seviciliktir.<br/>
Hâlbuki bir gün dünyayı yeniden okuyup, adalet ve özgürlük mücadelesinde nerede durması gerektiği konusunda kafasını netleştirmiş bir sol olduğunda 1 Mayıs’larda meydanlarda gerçekten milyonlar olacak. O zaman işte o meydanlardan yine korkacak konforlular. Ve göstericilerin üzerine yeterince gaz sıkmayan işbirlikçi polisleri teşhir edecek bu gazeteler. <br/>
Ve bir gün sahiden bir devrim olursa devrimciler en önce memleketin en kibirli, en dokunulmaz, en güçlü sermayesinin çıkardığı o gazetelerin plazalarına yürüyecek. Ve devrimden sonra bir gün yeniden dağıtım olduğunda da en önce şimdi konfor ve zevk sefa içinde “sol candır” geyiği yapanların malı mülkü kamulaştırılıp, paylaştırılacak.<br/>
<br/>
04.05.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/670.htm), [web.archive.org (arşiv bağlantısı)](http://web.archive.org/web/20090913020551/http://www.taraf.com.tr:80/makale/670.htm)
