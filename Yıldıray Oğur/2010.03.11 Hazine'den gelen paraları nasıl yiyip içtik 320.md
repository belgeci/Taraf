# Hazine’den gelen paraları nasıl yiyip içtik

*Yıldıray Oğur 11.03.2010*

<div class="yazi"><p>Bu yazıyı çalıştığı büyük ilaç firmasında hepsi okumuş beyaz yakalılardan oluşan iş arkadaşları tarafından her gün Taraf ile ilgili abuk sabuk iddiaların yer aldığı e-maillerle taciz edilen, ismini bile açıklayamayacağım kadar yoğun bir mahalle baskısı altında Taraf okuma inadını sürdüren bir kadın okurumuz için yazıyorum.</p>
<p>Arkadaşlarının kendisinden “bu vahim iddialarla ilgili acilen bir açıklama” beklediği okurumuz benden lojistik destek istiyordu e-mailinde. “İddialar öyle saçma sapan ki bence senin arkadaşlarının cevaba değil bir kutu Prozac’a ihtiyaçları var” demem de yetmedi.</p>
<p>Ama galiba o haklıymış. Bugüne kadar oturup cevap vermediğimiz o yalanlardan biri gözlerimizin önünde büyüdü, serpildi bir soru önergesi olarak Meclis’e kadar ulaştı.</p>
<p>27 Nisan muhtırasının ardından gece yarısı NTV ’ye bağlanıp “Tabii bu bir muhtıradır, hükümetin gereğini yapması lazımdır” sözleriyle sesi aklıma kazınan CHP Genel Başkan Yardımcısı Mustafa Özyürek “Taraf ’ın devletten alınan 4 trilyona yakın bir teşvikle kurulduğu” yalanını Meclis’te bir sorgu önergesine çevirdi.</p>
<p>Ama resmiyet bile yalanın kuyruğunu koparmaya yetmedi.</p>
<p>1) Önce kuyruktan başlayalım. Belgeden. O belgede gösterilen ve “Taraf ’a AKP’nin hazine teşviği” diye sunulan 3 Trilyon 653 binlik miktar, Taraf ’ı çıkaran Alkım Yayınevi’nin Kültür Bakanlığı’na sunduğu projenin toplam bütçesi. O kadar para harcanacak bir yatırım için teşvik isteniyor. Kötü niyeti görüyor musunuz?</p>
<p>2) 2007 sonunda Taraf ’ı çıkaracak Alkım Yayınevi, 2006 yılında <strong>"Alkım Avrupa Birliği Kültür ve Edebiyat Projesi" </strong>adlı çok büyük bir kitapevi-kültür merkezi projesine teşvik almak için Kültür Bakanlığı’na başvuruyor. İstenen para değil. KDV indirimi, stopaj, su ve elektrik harcamalarında herkese verilen teşviklerden isteniyor.</p>
<p>3) Teşvik veriliyor. 2010 yılına kadar projenin bitirilmesi şartıyla. Ne alındı bu teşvikle? Projeyle ilgili harcamalarda KDV indirimi. 45.600 TL’lik elektrik faturası desteği ve 19.255 TL’lik stopaj desteği. Bir de indirimli su. Bu paraları toplayın, hatta onla çarpın, olmadı bir de suyu sonuna kadar açın bakalım bunlarla bir gazete çıkacak mı?</p>
<p>4) Ayrıca Alkım bu büyük kitabevi projesi için 27.07.2006’da Kültür Bakanlığı’ndan teşvik belgesini aldığında, Taraf (2007 kasımında çıkmaya başladık) diye belalı bir gazete çıkarma düşüncesi Başar Arslan’ın herhalde yediği portakaldaki vitamindi. Hem de elektrikle çalışan, su yakan bir gazeteydi bu fikir, ona epeyce para kaybettirecek, taşınması epeyce zor olan, su üstüne yazmayan Taraf değil.</p>
<p>5) “Peki ne yapmışlar, bu parayla Taraf ’ı kurmuşlar” diyorlar. Yok. O teşviğin alındığı projeyle bir kitabevi kuruldu. Taraf Kadıköy Mühürdar üstündeki Alkım Kitabevi’nin yerinde açıldı. Alkım Kitabevi projede bahsedilen iskelenin karşısındaki binaya geçti. Baştan aşağıya yenilenen binada dört kata yayılmış bir kitabevi kuruldu. Proje gerçekleştirilmeye çalışıldı, hâlâ bazı bölümler yapılıyor. Biz sekiz ay eski (market açıldı yerimize, benim oturduğum yerde salatalık satılıyor) yerde çalıştıktan sonra biraz da zorunluluktan daha küçük olmasına rağmen yeni açılan kitabevinin dördüncü katına taşındık.</p>
<p>Yani evet hazineden bir teşvik almış Alkım Kitabevi. Ama su, elektrik derken yiyip içtik o paraları. Oldu mu yoksa sakinleştiricinin dozunu mu artıralım?</p>
<p><strong>Sakallı Perinçek’in sanal Aydınlık’ı</strong></p>
<p>Yalanın kuyruğunu takip ettiğinizde, ucu sanal Aydınlık Dergisi ’nden çıkıyor. Site, psikolojik savaş ihtisasını İşçi Partisi’nde yapmış, sakallı bir Doğu Perinçek tarafından güncelleniyor. Ama o, haftada bir basın toplantısı yapıp heyecanlı şeyler açıklayan gerçek ve samimi Doğu Perinçek kadar cesur değil, haberlerinin altını imzalamıyor.</p>
<p>Genelkurmay’ın akredite internet siteleri arasına girmiş, yani kendisine 30 Ağustoslardaki resepsiyonlarda paşalarla dans etme ayrıcalığı tanınmış. Son olarak dağıttığı ödüller düşünüldüğünde Yeni Zelanda merkezli bir örgüt olma ihtimalini akla getiren Türkiye Gazeteciler Cemiyeti tarafından ödüllendirildi bu site.</p>
<p>Diğerlerini geçtik, Sedat Simavi ödüllü Taraf ’ın pimi çekilmiş bomba ile öldürülen askerler haberine bile mansiyon vermeyen bu cemaatleşmiş cemiyetin, Genelkurmay’ın bile geri bastığı bu katliam için “nöbetçi asker uyurken PKK saldırsaydı ne olurdu?</p>
<p>Nöbette uyurken el bombasını çaldıran askere dünyanın diğer ordularında nasıl bir ceza veriliyor?” diye yazabilmiş bir siteyi ödüllendirmesin de ne yapsın.</p>
<p>Yılın gazetecilik başarısı kategorisinde şu haberi gözlerinden kaçırmış olmalarına şükredelim:<strong> "İşte Taraf ve Fethullahçı Ortaklığının Belgesi"</strong></p>
<p>(Yalanın köpüğünü artıran bir sürü uyduruk belgeden sonra ) “Peki Pusula firması interneti nereden alıyor. Sıkı duruyoruz Teksas’tan....</p>
<p>Yani cemaatin cennet mekanından... The Planet.com’dan</p>
<p>Peki The Planet.com daha başka kimleri ağırlıyor serverlarında?</p>
<p>Allahın çok ilginç bir lütfu olarak F. Gulen.com ve F.Gulen.net adlı cemaat sitelerimiz de burada Taraf ile birlikte yayın yapıyorlar.”</p>
<p>Server nedir bilmeyenler için şok bir haber. Bir de The Planet.com’un, Fethullah Gülen ve Taraf ’ın siteleri dışında milyonlarca siteye hizmet veren dünyanın en büyük servis sağlayıcılarından biri olduğunu bilmeyenler için.</p>
<p>Peki, bu yalan kaç milyon sitede yer alıyor halen ve o sitelerden kaçı, PKK sitesi ile aynı server sağlayıcıdan hizmet alıyor. (Kendimden iğrendim.)</p>
<p><a href="mailto:yildirayogur@gmail.com">yildirayogur@gmail.com</a></p>
</div>

Kaynak: [taraf.com.tr](http://www.taraf.com.tr:80/makale/10388.htm), [web.archive.org (arşiv bağlantısı)](http://web.archive.org/web/20100314040421/http://www.taraf.com.tr:80/makale/10388.htm)
