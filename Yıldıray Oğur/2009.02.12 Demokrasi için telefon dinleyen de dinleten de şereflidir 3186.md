# Demokrasi için telefon dinleyen de dinleten de şereflidir

*Yıldıray Oğur 12.02.2009*

<div class="taraf_structure_2col_1zq">
<div class="margen_n">



 <p>Birileri sizi öldürmek istiyor. Ve sizin bundan hiç haberiniz yok. <br/><br/>Muhtemel katilleriniz toplanıp hakkınızda konuşuyor, planlar yapıyor, peşinize adam takıyor, telefonlarınızı dinliyor, bıçak mı silah mı ip mi diye karar vermeye çalışıyor. Siz her şeyden habersiz günlük hayatınıza devam ediyorsunuz. <br/><br/>Ne böyle sinsi planlara aklınız eriyor ne de böyle karanlık planlara karşı koymaya gücünüz yetiyor. Normal şartlarda sizi koruması gerekenlere yargıçlara, polise, askere güveniyor, hakkınızda verilmiş hükmün verileceği o melun günün gelmesini elinizi kolunuz bağlanmış bekliyorsunuz. <br/><br/>Sonra bir gün kapınızın altından bir zarf atılıyor. Zarfın içinden de muhtemel katillerinizin tüm bu karanlık planlarını deşifre eden bir ses kaydı çıkıyor. Biri sizi uyarıyor ve hayatınızı kurtarıyor. <br/><br/>Şimdi böyle bir durum karşısında siz kimi tutardınız? <br/><br/>Sizi öldürmek isteyen karanlık adamları mı, öldürüleceğinizi size söyleyerek hayatınızı kurtaran karanlık adamları mı? <br/><br/>“Birileri beni öldürmek isteyebilirler. Bu konuda ciddi planlar yapmış da olabilirler. Yani hâlâ hayatta olduğuma göre bu o kadar mesele edilecek bir şey değil. Ama ya masumiyet karinesi ilkesi gereği hâlâ suçsuz olan muhtemel katillerimi yasadışı yollarla gizlice dinleyip kaydeden, sonra da bunun kasetini mahremiyetimi ihlal ederek gizlice kapımın altından atanlara ne demeli? O bilmem ne tipi yapılanmaya? Asıl tehlikeli olan bu değil mi?” diyen birine ne derdiniz peki? <br/><br/>Salaklık derecesinde saftirik? <br/><br/>Katiline âşık olmuş? <br/><br/>Ölmek için can atıyor? <br/><br/>İşte medyanın “darbecileri dinleme skandalları” haberlerine bir de bu gözle bakın. <br/><br/>367 krizinde nasıl devrede olduğunu hakaretlerle anlatan eski genelkurmay başkanlarının, mahkemeleri, baroları nasıl ayarladıklarını, nasıl yalancıktan ayılıp bayılıp hastanelere kaldırıldıklarını anlatan Ergenekon zanlılarının yakınlarının internete düşen ses kayıtları karşısında “Yeni bir dinleme skandalı”, “Koskoca Paşa bile dinlenmiş”, “Yaşasın yasadışı dinlemeler delil sayılamayacak”, “İletişim özgürlüğüne darbe” diye başlıklar atanlara, bu haberleri görmezden gelenlere bir de buradan bakmayı deneyin. <br/><br/>Ey elini kirletmeden çiftçilik yapılmayacağını anlamayan Norveçliler; <br/><br/>Ey 15 bin faili meçhulü olan bu eli kirli devletin, her yerinden bombalar çıkan, medyası askerlerden azar yemeye alışmış, en büyük iletişim ağının sahibine Jandarma’nın dinleme dairesi başkanı tarafından işbirlikleri için teşekkür edilen ülkenin vatandaşı. <br/><br/>Bu ülkede demokrasi ve hukuk devleti tıpkı katillerinin planlarından habersiz yaşayan o adam kadar korumasızdır, saftır. Onun aklı böyle karanlık, derin işlere ermez. Kırılgandır, şiddetle korunmaya muhtaçtır. <br/><br/>Özenle ve serin yerde muhafaza edilmeli, pamuklara sarıp saklanmalıdır. <br/><br/>Hele onu koruması gereken silahlar ona karşı dönmüşse, onu koruması gereken yargıçlar, savcılar ona karşı bilenmişse yurttaşlar bu ülkenin polisi, askeri, yargıcı var demeden durumdan vazife çıkarmalı acil durum talimatlarına uyup demokrasi savunma hatlarına çekilmelidir. <br/><br/>Hatta demokratik rejimi yıkmaya yönelik karanlık planlara karşı demokrasiyi, hukuk devletini korumak bir kamu görevidir. <br/><br/>Böyle karanlık kumpaslara şahit olan devlet görevlilerin bunları deşifre etmesi en birincil vazifeleri, anayasadan kaynaklanan mecburiyetleri, hatta vatani borçlarıdır. <br/><br/>Evrensel demokrasi ilkelerine göre bu amaçla yapılan gizli telefon ve ortam dinlemeleri de mubahtır, caizdir hatta sevaptır. <br/><br/>Keşke 12 Eylül 1980’den önce de şerefli polisler, askerler, istihbaratçılar durumdan vazife çıkarıp Kenan Evren’in telefonlarını dinletseydi. <br/><br/>Keşke teknoloji o yıllarda bu kadar gelişmiş olsaydı da, yüz binlerce insanın hayatını mahveden o darbenin planları konuşulurken Genelkurmay karargâhında da ortam dinlemesi yapılabilseydi. <br/><br/>Keşke Abdi İpekçi’nin katili Mehmet Ali Ağca’yı askerî cezaevinden kaçırma planları yapıldığı odanın duvarına vatansever bir kulak, bir bardak dayamış olsaydı. <br/><br/>Keşke Ergenekon’a ilk dokunan savcı Doğan Öz’ü öldüren katil İbrahim Çifçi’nin onu yargılatmayan Askerî Yargıtay üyeleri için muhtemelen arkadaşlarına söylediği “bizden” sözleri de böyle ortalıklara saçılsa, gazeteler de bunları çarşaf çarşaf yayınlasaydı. <br/><br/>Baylar, bayanlar burası Türkiye Cumhuriyeti’dir. Bu ülkenin devleti öyle ciddi işlerini ortalıklarda yapmaz, vatandaşın yanında da her şeyi konuşmaz. <br/><br/>Bu ülkede önceden duyamadıklarımız ve olmadan bilemediklerimiz yüzünden başımıza çok büyük felaketler geldi. Bu yüzden o sözün tam zamanıdır. <br/><br/>Demokrasi ve hukuk devletini korumak için o dinletmeleri yapanlar da, yaptıranlar da, internete koyup yayanlarda da şereflidir.   <b><br/><br/><br/><font size="4">Yaşasın Halkların Sevgililiği</font></b>  <br/><br/>Yurttan Kürtçe Sesler Korosu 14 Şubat Sevgililer Günü Özel Konseri’nde Türkçe ve Kürtçe aşk şarkıları söylüyor. 14 Şubat Cumartesi saat:19.00’da İstiklal caddesindeki Muammer Karaca Tiyatrosu’nda bekleniyorsunuz.</p>

<br/>


<div id="taraf_not">
</div>

</div>


</div>
