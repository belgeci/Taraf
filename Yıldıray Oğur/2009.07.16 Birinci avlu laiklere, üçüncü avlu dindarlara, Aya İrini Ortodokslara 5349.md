# Birinci avlu laiklere, üçüncü avlu dindarlara, Aya İrini Ortodokslara

*Yıldıray Oğur 16.07.2009*

<div class="taraf_structure_2col_1zq">
<div class="margen_n">



 <p>Şam’da Şiilerin ağırlıkta olduğu çok güzel bahçeli tarihî evlerin olduğu bir mahalle var. Şam’a gittiğimde tanıştığım, oradaki Arapça kurslarına gelmiş Norveçli bir öğrenci anlatmıştı. (En fasih Arapça Şam’da konuşulduğu için dünyanın her yerinden Arapça öğrenmek isteyenler Şam’a gelirler.) <br/><br/>O mahallenin ortasında iki katkı bahçeli bir evi Amerikalı bir grup öğrenci kiralamış. Ve Şam’ın en mutaassıp mahallesinin ortasında başlamışlar her hafta çılgın partiler vermeye. Şam’da bir Amerikalının burnunun kanaması bile savaş nedeni olabileceği için mahalleli sesini çıkarmamış. Pek çoğu İslam üzerinde çalışan Batılı öğrenciler çok rahatsız olmuşlar bu durumdan. Onlardan biri olan Norveçli arkadaşım şöyle demişti: “Şimdi o evin kapsını bir gün o mahalleliler çalsa, aralarında bir tatsızlık olsa dünya basını bunu nasıl verirdi: Şam’da dinci baskı mı yoksa Şii mahallesinde Amerikalılara saldırı diye mi?” <br/><br/>Şam’da mutaassıp bir Şii mahallesinde bahçeli bir ev kiralayıp bir de orada Los Angeles hayatı yaşamak özgürlük müdür? <br/><br/>Peki, oradaki yaşam tarzına saygı duyup partileri ev içinde ve sessizce yapmak mahalle baskısına yenik düşmek midir? <br/><br/>*** <br/><br/>Bu iki soruya liberal özgürlük kuramı içinden “Herkes ne istiyorsa onu yapsın” diye cevap verilebilir, her türlü “Canı ne istiyorsa onu yapamama” durumu da özgürlüğe müdahale olarak tukaka edilebilir. Bu tutarlı da bir tavır olur. <br/><br/>Ama unutmayın ki “canı ne istiyorsa onu yapanlar” birlikte yaşayamazlar. Sadece kendi canını düşünen, karşı tarafın canının ne istediğini hiç kale almayanlardan bir toplum çıkmaz. Orada siyaset de demokrasi de sonunda vahşi bir iç savaşa varır. <br/><br/>*** <br/><br/>Şam’ın karışık sokaklarında kaybolmamdan, esas mevzua bir türlü gelemememden anlamışsınızdır. <br/><br/>Kutsal Emanetler’in bulunduğu Topkapı Sarayı avlusunda içki içen bir “zındık” veya o sarayın kapısında bunu protesto eden bir “ilkel yaratık” ilan edilmekten korkuyorum. <br/><br/>Korkmasam laiklerimize “1517’de Yavuz’un Mısır’dan halifelik ile birlikte yanında getirdiği, o tarihten beri 24 saat Kuran okunan Topkapı Sarayı’ndaki Hırka-i Saadet odasına yakın bir yerde içki içmeniz halkın bir kesimini rahatsız ediyor olabilir, orada içki içme hakkınızdan feragat edebilir misiniz” diye sorardım. <br/><br/>Oradan bir jest alabilirsem dönüp dindarlarımıza “Büyükşehir Belediyesi’nin köşk ve kasırlarında içkinin yasak olması hakkında ne düşünüyorsunuz” derdim. <br/><br/>Yeni öğrendim: İçkili mekânlara gelmeyen vatandaşlar için tüm tesislerini “içkiden arındıran” belediye, düğün için bu köşkleri kapatıp, her türlü masrafı üstlenecek müşterisine de içki vermeyerek belediyenin kutsal bardaklarını “içki denen lanet şeyden” korumaktaymış. <br/><br/>Acaba dindarlarımız belediyenin kendileri için yaptığı, ayrımcılığa neden olan bu pozitif ayrımcılıktan feragat edebilirler mi? Belki daha da ileri gidip içki içilen mekânda bulunmama konusundaki dinî içtihatlarını yeniden gözden geçirebilirler. <br/><br/>*** <br/><br/>Ama galiba tüm bu ince düşünceler için vakit daha çok erken. <br/><br/>“Fatih Çarşamba’da mini etekle dolaşır, Aya İrini Kilisesi’nde göbek atıp, sonra da tesettüre girip ülkenin en büyük gazetesinde başörtülü kadınlarla günlerce Ninja Kaplumbağa diye dalga geçerim” rahatlığındaki şımarık laikler ve laiklerden fethettikleri mekânları onlara kapatan, tahammülsüz bağnaz sağcılıkla bu şimdilik mümkün değil. <br/><br/>En iyi çözüm taksim. <br/><br/>Topkapı Sarayı’ndan başlayabiliriz. <br/><br/>İyi ki sarayın kapılarla ayrılan pek çok avlusu var. İşimiz Kıbrıs’ı bölmekten daha kolay olacak. <br/><br/>*** <br/><br/>Birinci avlu zaten halka açık kısım. Burada laikler isterlerse Absolut Votka sponsorluğunda Saray’dan Kız Kaçırsınlar. <br/><br/>İkinci avlu tampon bölge olsun. Burayı liberallere verelim. Nöbet tutsunlar. Avrupa Birliği’ni tartışsınlar. <br/><br/>Hırka-i Saadet Dairesi’nin bulunduğu üçüncü avlu dindarların olsun. Burada içki içilmesi teklif dahi edilmesin. İçenler 100 kırbaç cezasına çarptırılsın. <br/><br/>Peki, Kutsal Emanetler’e iki kapı uzaklıktaki meşhur şaraplı konserin yapıldığı birinci avludaki Aya İrini Kilisesi ne olacak? <br/><br/>Türkiye’de yaşayan Ortodokslar, bir Alperenler ocakları yok diye, İstanbul’un en kutsal kiliselerinden biri olan Aya İrini’nin bir tür Reina’ya dönmesinden çok mu mutlular zannediyorsunuz? Hazır bölündük bari Aya İrini de ibadete açılsın, dünyanın en görkemli greko haçlarından birinin önünde eğlenmek şımarıklığına bir son verilsin. <br/><br/>Ben mi? <br/><br/>Ben birinci avluda konser sürerken “Akşam Ezanı’nın vakti yaklaşıyor, kısa bir ara verelim” diyen şef Cem Mansur’un yanında kalıyorum.</p>
<br/>
<br/>
<br/>



<br/>


<div id="taraf_not">
</div>

</div>


</div>
