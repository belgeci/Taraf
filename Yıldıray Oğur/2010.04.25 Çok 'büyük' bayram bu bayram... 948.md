# Çok ‘büyük’ bayram bu bayram...

*Yıldıray Oğur 25.04.2010*

<div class="yazi"><p>Neyse ki korktuğumuz başımıza gelmedi. Bu 23 Nisan da Dışişleri Bakanı koltuğuna oturan minik öğrenci kırmızı hattan Beyaz Sarayı arayıp İngilizce küfretmedi, Genelkurmay Başkanlığı koltuğuna oturan minik velet yanlışlıkla kırmızı düğmeye basmadı.</p>
<p>Bugünü bize armağan eden atalarımıza şükürler olsun</p>
<p>Artık üzerinden iki koca gün geçtiğine göre bir 23 Nisan hasar tesbiti yapılabilir.</p>
<p>– Başbakanlık koltuğuna oturan 4. sınıf öğrencisi Elgin’in “Bu konuda Sayın Başbakan’a katılmıyorum. Başkanlık sisteminin gelmesini istemiyorum. Ulu önder Atatürk ülkemiz için cumhuriyeti uygun gördü. Ülkemiz için en iyisinin cumhuriyet olduğunu düşünüyorum” çıkışı AKP’nin cumhuriyet karşıtlığının artık çocuklar tarafından bile fark edildiğinin en somut ifadesiydi. </p>
<p>Gaflet içindeki büyükleri de uyandırmak isteyen Elgin’ın “Ben konuşmama başlayayım mı” tuzağına “Yetki artık senin. İster asarsın ister kesersin. Her şey sende” diye cevap vererek düşen Başbakan’ın gaflet ânı parti kapatma davası dosyasında karşısına gelirse sakın “ama ben çocukla çocuk olmuştum” demesin. “Çocuk mu kandırıyorsun sen” diyen kurnaz ve olgun laik muhalifleri bu numaraları yemez.</p>
<p>– İstanbul Valiliği koltuğuna oturur oturmaz Taksim’i 1 Mayıs’ta işçilere kapatan 12 yaşındaki Gözde, koltuğundan ancak “bu kış komünizmin gelmeyeceği” konusunda ikna edilerek kaldırılabildi.</p>
<p>– Bursa Barosu Başkanlığı koltuğuna oturtulan küçük Abdülhamit, Baro yetkililerinin duygularına tercüman olup “Anayasa değiştirilmesin, eskisi daha güzel” diyerek kendisinden 130 yıl önce anayasayı askıya alan adaşını akıllara getirdi.</p>
<p>– Küçük Batman Valisi de utangaç büyüklerinin duygularına tercüman olanlardandı. Taş atan çocukları büyüklerin kullandığını söyleyen çocuğu, “TC devletinin resmî tezlerini savunduğu” gerekçesiyle bir grup aydın bildiri yayınlayıp kınadı.</p>
<p>– Kiev’de büyükelçinin koltuğuna oturan 12 yaşındaki Gülbahar, “Binlerce yıllık ortak bir tarih ve kültürel birikimin yarattığı Türk ulusu, bütün sorunlarına çözüm bulacak ve uygulayacak güç ve yetenektedir” sözleri üzerine kemik yaşının saptanması için Kiev Devlet Hastanesi’ne sevk edildi.</p>
<p>Bu protokolde doğmuş, resmî çocuklar dışında gelecek vaat eden afacan veletler de vardı. </p>
<p>– Zonguldak Alaplı’da belediye başkanının koltuğuna oturan küçük Gamze, ilçesinde çocuklara daha çok park ve bisiklet yolu istemekten önce yapılması gereken şeyler olduğunun hemen farkına varacak kadar makul bir çocuktu. Gamze’nin fark ettiği belediyenin elektriklerinin kesik olduğuydu. Gamze elektrik idaresini aradı ama onlar da tatildeydi. “20 bin nüfuslu ilçenin belediyesinin elektriği kesik mi olur” dediği an ise başkan çoktan koltuğu ona bırakıp “23 Nisan başkanı” olmaya karar vermişti.</p>
<p>– Milli Eğitim Bakanı Nimet Çubukçu’nun koltuğuna oturan Zeynep ise açık sözlülüğü ile takdirleri topladı. “Bu anımı okulda çok güzel bir şekilde, abarta abarta anlatacağım. Doğruya doğru” diyen Zeynep’in “Bu kadar şıklığın yanında ben de şık olmak istedim” diyerek bağladığı bakanı her kötü geçen sınav sonrası devreye sokması, özellikle de sevmediği öğretmenlerine bakanla olan bu hatırasını abarta abarta anlatması bekleniyor.</p>
<p>– Günün süper hınzır esprisi ise geçen hafta Ağrı’da bir törende boş bulduğu valinin koltuğuna oturan 70 yaşındaki Telli Kızılarslan’ın torunu 12 yaşındaki Çimen’den geldi. 23 Nisan’da kaymakamın koltuğuna oturan Çimen “Ailece devlet makamlarını ele geçirdik” dedi.</p>
<h4><br/>Önümüzdeki 23 Nisan’da ülkemizi bekleyen muhtemel tehlikeler</h4>
<p>– 23 Nisan’da Başbakan Erdoğan’ın koltuğuna oturan dördüncü sınıf öğrencisi Kübrasu’nun emriyle Hürriyet Çocuk Kulübüne 1 trilyon baloncukluk vergi cezası kesildi.</p>
<p>– Genelkurmay Başkanı İlker Başbuğ’un koltuğuna oturan 5-c sınıfından Berkcan’ın içinde yer aldığı kinder sürpriz yumurta cuntası “oha” dedirtti</p>
<p>– Enerji ve Tabii Kaynaklar Bakanı’nın koltuğunu devrettiği çocuk kibritle oynayan çocuklardan çıktı. İtfaiye devir teslim töreni boyunca bakanlık önünde nöbet tuttu.</p>
<p>– 23 Nisan’ın Turizm Bakanı, Türk Hava Yolları’nın ‘“Attaya”’ seferlerinin arttırılacağını açıkladı. </p>
<p>– Milli Savunma Bakanı, Rusya’ya “su tabancası” siparişi verdi. </p>
<p>– Sağlık Bakanı, bakanlıkta doktorculuk oynandığı iddialarını yalanladı. Terli sırta havlu sıkıştıran anneleri eleştiren bakan, aksine annelere terli terli çocuklarına dondurma yedirmelerini tavsiye etti.</p>
<p><b><br/>yildirayogur@gmail.com</b></p></div>
