# 38 genel yayın yönetmeni ve ben

*Yıldıray Oğur 20.09.2009*

<div class="taraf_structure_2col_1zq">
<div class="margen_n">



 <p>Aslında ne Başbakan hayallerimdeki prensti ne de <i>Taraf</i>’ta bana sürekli yerleri temizleten lanet bir üvey annem ve kıskanç üvey kardeşlerim vardı. Bir gün bir peri kızı gelse, ondan en çok isteyeceğim şey de 45 kravatlı adamla birlikte iftarda tandır yemek olmazdı herhalde. <br/><br/>Yine de Başbakan’ın Dolmabahçe Sarayı’nda medya yöneticilerine verdiği iftara gidiş hikâyemin Külkedisi hikâyesinden aşağıya kalır yanı yoktu. <br/><br/>Ahmet Altan ve Yasemin Çongar her zaman olduğu gibi <i>Taraf</i>’ın dertleriyle meşguldü. Ben görev aşkı diyeyim, siz davete icabet nezaketi, kabul ediyorum bir parça da nefsime yenik düşmüş olabilirim. “Başbakan’ın Dolmabahçe Sarayı’ndaki iftarına <i>Taraf</i> adına sen git” teklifi daha ağızdan yeni çıkmıştı ki “tamam” sesim duyuldu. <br/><br/>Kişisel Külkedisi hikâyem o soruyla başladı. Peki, iftarda ne giyecektim? Takım elbisem, rugan ayakkabım? Üvey olmamasına rağmen annem bana hiç böyle şeyler almamıştı. Lise formalarından beri hiç böyle şeyler giymemiştim. İmdadıma geçen ay nişan dolayısıyla son dakika açık olan bir mağazadan aldığım takım elbisem yetişti. Ama kriz bitmemişti. İstanbul için iftar saati yaklaşmaktaydı ve benim hâlâ o takımın altına giyecek bir rugan ayakkabım yoktu. <br/><br/>O an bulabildiğim en klasik kıyafeti giyip ‘Genel Yayın Yönetmencilik’ oynamakla, kendim olup spor takımın altına evdeki converselerden birini çekerek manşetlere çıkmak arasında bir süre gidip geldim. Ama sonra düşündüm. Memleketin en racon kesen gazetesi <i>Taraf</i>’ı temsil edecektim. Kişisel ihtiraslarımın esiri olmaya hakkım yoktu. <br/><br/>Oraya gidecektim. Sanki geçen haftalarda Başbakan'ın uçağıyla Slovenya’ ya uçmuş, bir sonraki haftada da Başbakan'la açılım için konutta sohbet etmiş köşe yazarı rahatlığında ilk kez milli olduğumu çaktırmayarak, işimi bitirip çıkacaktım. <br/><br/>Sevgilimin kredi kartını peri kızın değneği olarak kullanıp kendime siyah bir rugan ayakkabı aldım. Ama çözülmesi gereken daha büyük bir sorunumuz daha vardı: Saraya nasıl gidecektim? <br/><br/>Hemen bir balkabağı aramaya başladık. Yok, durumumuz o kadar da kötü değil. Ahmet Altan rakip gazete yöneticilerinin jeeplerle, özel şoförlerle geldiği bir iftara beni arabayla göndermek konusunu hukuk devleti meselesi kadar önemsemese aslında Üsküdar sahilindeki evimden Dolmabahçe Sarayı’na Beşiktaş motoruyla geçmem an meselesiydi. O bilmiyor ama evde kravatı bağlayacak birini bulmam biraz zaman alınca Ahmet Altan’a ihanet etmek zorunda kaldım ve motora bindim. Peri kızı tarafından bir tavşandan çevrildiğinden şüphelendiğim şoförümüz beni saraya 100 metre mesafedeki iskelede bekledi. Ben “racon böyle kusura bakma abi” diyerek arabanın arkasına geçtim. O mizansen içinde polis noktalarından, çeşit çeşit jeeplerin, boy boy korumaların arasından geçip iftarın yapılacağı salona ulaştım. Ne yaptıysam da geç kalmıştım. Ama büyük salona girdiğimde herkesin başlamak için beni beklemediğini görüp rahatladım. Yine de hemen girişte Başbakan’ın “Hoş geldiniz ama kimlerdensiniz” bakışlarından kurtulamadım. Sorsaydı “Potomya’nın doğusundan Kuzandanoz’dan” diyecek ve hemşeri açılımıyla aramızdaki barış sürecine katkı sunabilecektim. <br/><br/>O ana kadar peri kızın değneği, balkabağı derken tıkırında giden Külkedisi hikâyesinde hava benim aleyhime değişmeye başladı. Artık hiçbir şey masaldaki gibi değildi. <br/><br/>Gece boyunca Başbakan bana Ertuğrul Özkök kadar bile ilgi göstermedi. Gecenin en cazibeli genel yayın yönetmeninin Ertuğrul Özkök olduğunu itiraf etmek zorundayım. Bu itiraf Külkedisi’nin prensin balosundaki en güzel kızın üvey kardeşi olduğunu itiraf etmesi kadar zor benim için. Ertuğrul Bey’in cazibesine <i>Vakit</i> gazetesinden Hasan Karakaya bile dayanamamıştı. Aralarındaki diyalogları Ahmet Hakan duysa umre arkadaşının bu ihanetiyle epey bir sarsılırdı herhalde. <br/><br/>Her ne kadar Ahmet Altan “Mafya toplantıları da böyledir. Babalar salonda ‘Ooo Gianfranco’ diye birbirlerine sarılırlar, ama dışarı adım attıkları anda birbirlerini vururlar, görüntü seni aldatmasın” dese de benim için o akşam bir Türkiye resmi netleşti: Türkiye’deki siyasi kavga göründüğü kadar hararetli değildi aslında. Ortada uzlaşmaz sert ideolojik pozisyonlar yoktu. Hatta bir ara soyadı nedeniyle hemen yanımda oturan Ertuğrul Özkök’e kıyasla kendimi dağdan az önce inmiş bir goşist gibi hissettim. Acaba gerçekten de biz demokratlar bir türlü olanla yetinmeyip sürekli daha fazla demokrasi ve özgürlük isteyerek ortamı geriyor olabilir miydik? <br/><br/>Tüm bunları düşünürken iftar bitti. O an haberi yetiştirmem gereken son baskı saati 24.00’e çok az kaldığını fark ettim. O hışımla çıktığım sarayın merdivenlerinde siyah rugan pabuçlarımdan tekini bırakmamış olmanın benim için ne büyük bir şans olduğunu ise eve gidince anladım. Atlılar gelip hiçbir zaman beni bulamayacak, ben hiçbir zaman gelmeyecek bir peri kızının hayali peşinde koşmaya devam edebilecektim...</p>
<br/>
<br/>
<br/>



<br/>


<div id="taraf_not">
</div>

</div>


</div>
