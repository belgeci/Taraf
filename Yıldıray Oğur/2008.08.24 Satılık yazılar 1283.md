# Satılık yazılar

*Yıldıray Oğur 24.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>İyi bir oyuncudan beklenen komik bir palyaçoyu da, acılı bir babayı da aynı ustalıkla oynamasıdır. Bütün bir ömür boyu damat Ferit’i oynamak iyi oyunculuk olmadığı gibi durmaksızın birbirinden demokrat, hakkaniyetli, vicdanlı yazılar yazmak da iyi yazarlık değildir. İyi bir yazar gerektiğinde en çılgın ulusalcı yazıyı yazabilmeli, en romantik gusto yazıda da hiç yüksünmeden marifetlerini ortaya koyabilmelidir. İyi bir yazar, sadece toplumun vicdanından değil Malta’nın turistik köylerinden de en gizli devrimci mahfillerden de bildirebilmelidir. Az sonra amatör bir yazarın bu tarzda yazdığı birkaç serbest denemesini okuyacaksanız. Sevdiğiyseniz sizin olabilir, güle güle kullanın. </p><br/>
<p align="center">* * *</p><br/>
<p align="center"></p><i><br/>
</i><p>Bir gusto yazar olsaydım gazetem benden keyifli yaşam dakikaları, ertelenmiş, apansız ve umarsız aşk itirafları, pespaye hayat aforizmaları bekleseydi...</p></font><b><font face="Times New Roman TUR" size="4"><br/>
<p>Hayat... ya da umarsızca öylesine uzanmak</p></font></b><font face="Times New Roman TUR"><br/>
<p>Yüreğim beni yine oraya götürdü, yolu sevgiden geçen herkesin gittiği yere. Anlayacağınız Assos’taydım. Ayrılmak kolay olmadı Sevil’in güzel kahvaltılarından. Espriler, şakalar havada uçuştu son sofrada. İnsan karnı tokken gülemiyormuş. Ne garip ve ne hazin... Uğur amca sabahın erken vaktinde kalkmış, yola çıkmadan önce bize erzak olsun diye Assos şaraplarından hazırlamış. Canımsın. İşte insanlık tam da orada, Uğur amcanın o koca yüreğinde yaşıyor. Umarsızca... Assos’a baktım son kez. Yakamozlara. Yıllardır gelirim buraya. Çünkü burada her şey hep samimi, hep sahici, hep bizden... Ve hep... Boğazıma dizildi sözcükler. Nedense bu kez ayrılık zor geliyor. Grip bir hüzün kaplıyor içimi. Oysaki tek düşüncem biraz daha güneye inip biraz da Akdeniz ile sevişmek. Masum, saf, temiz bir şey tek isteğim. Bazen, bilirsiniz işte, birden bire insanın içini sıkı sıkıya kaplıyor o yaşama sevinci... Sıcacık, samimi, içten, güleç. İşte hayat belki de böyle bir şey... Ne garip şey değil mi yaşamak... Bir ağaç gibi dimdik ve bir orman gibi kardeşçesine. Nedense aklıma Nâzım düşüyor. Ve Vera... Onunla bu güneşin doğuşuna karşı otursak ve Akdeniz’e bir kısrak başı gibi uzanan memleketi konuşsak bir selvinin altında. Ve o sofraya sonra Fikriye gelse... Ve Mustafa Kemal. Güneşi özledik galiba... </p><br/>
<p align="center">* * *</p><br/>
<p align="center"></p><i><br/>
</i><p>İflah olmaz ulusalcı bir yazar olsaydım ya da. Gündemi evirip çevirip ılımlı İslam’a, Büyük Ortadoğu Projesi’ne RTE’ye, AKP’ye bağlasaydım. Öyle bir yazı yazsaydım ki yarın tüm Maslak’taki finansçılar yazımı birbirilerine maillemeye doymasalardı.</p><b></b></font><font face="Times New Roman TUR" size="4"><br/>
<p>Çırpınırdı Karadeniz<i> </i></p></font><font face="Times New Roman TUR"><br/>
<p>ABD savaş gemileri önce Çanakkale boğazını geçtiler sessizce. 250 şehit sessizce izledi bu geçişi. O bayrak, o abide oraya Coniler böyle geçip gitsin diye mi dikildi? Sonra o gemiler Mustafa Kemal’in taa 1919’da geldikleri gibi giderler dediği boğaza da geldi yeniden. Çünkü biliyorlardı ki bugün karşılarına dikilecek bir Mustafa Kemal yoktu. Uluslararası hukuka posta koymuş bir Mahmut Esat Bozkurt da yoktu. Peki, ne mi vardı? Coniler neye mi güvenmiştiler? Tabii ki ABD’nin Büyük Ortadoğu Projesi çerçevesinde ılımlı İslam rejimi getirmekle pek meşgul RTE hükümetine... Ve o her litresi kanlarla sulanmış milli karasularımızı, her satırı terle, irfanla yazılmış Montrö Antlaşması’nı çiğneye çiğneye geçip gittiler. Türk bayrağına bakıp çırpınan Karadeniz’e ulaştılar. Pentagon’da Karadeniz’in yeni haritası çiziliyor. Sanmayın ki sadece Gürcistan’ın sınırları değişecek. O gemilerden birinin adı ne? “General Plasky.” General Plasky kim? 1919’da Sevr Anlaşması’nda Polonya adına masaya oturan kişi. Peki diğer geminin adı; Mc Faul. Pontus davasının ABD’deki yılmaz savunucusu Yahudi asıllı eski ABD’li Savunma Bakanı. Uyan ey halkım! Uyan ve artık bir şeyler yap! </p><br/>
<p align="center">* * *</p><br/>
<p align="center"></p><i><br/>
</i><p>Liberallere, demokratlara fena halde gıcık olan Ergenekon-septik süper solcu bir yazar olsaydım. AKP değil asıl biz demokratız, Ergenekon değil 12 Eylül diye yırtınıp dursaydım.</p></font><b><font face="Times New Roman TUR" size="4"><br/>
<p>Devrim olursa bir gün... </p></font></b><font face="Times New Roman TUR"><br/>
<p>Mahir, Deniz, Ulaş. Kurtuluşa kadar savaş. Biz kurtuluşu değil savaşı sevdik. Ben devrimi değil, devrim olma ihtimalini sevdim. Şimdi bizi darbeci olarak suçlayanların dedeleriydi Kanlı Pazar’da karşımıza çıkanlar. O gün biz demokrasi istiyorduk, onlar Şeriat. Şimdi ne çabuk demokrat oluverdi onların torunları. Dedelerine benziyorlar, hepsini tanıdım. Ve biz işkencelerden geçerken, 12 Eylülleri alkışlayanlar değil miydi onların babaları. Şimdi ne çabuk “Taraf” oldular darbeye karşı. Ve 1 Mayıs’ta Taksim’i fethetmek için yola çıktığımızda onlar değil miydi Fettullahçı polislerle kol kola üzerimize gaz bombaları atan? Ve birkaç ayda ne çabuk mağdur oldular. İşte ey solcu torunu! İşte ey solcu çocuğu! Bu senin tarihin, bu senin sözündür. Neo-liberal- Fettullahçı- Sorosçu saldırılara karşı bugün her zamankinden daha çok sola ihtiyaç duyuyoruz. Ve inadına sol, inadına devrim diyoruz, inadına ve umarsızca...</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1674.htm), [web.archive.org (arşiv bağlantısı)](http://web.archive.org/web/20090912064610/http://www.taraf.com.tr:80/makale/1674.htm)
