# Verbascum Yurtkuranianum

*Yıldıray Oğur 17.11.2008*

<div class="taraf_structure_2col_1zq">
<div class="margen_n">



 <p>Ergenekoncular bir gün iktidara gelirlerse nasıl bir Türkiye mi olur? Merakını gidermek isteyenler bazı kampus üniversitelerine bakıp muhtemelen başımıza gelecekler hakkında fikir sahibi olabilirler. <br/><br/>Mailime üniversite öğrencilerden öyle şikâyet mektupları geliyor ki şuna kanaat getirdim artık: <br/><br/>Şu an Türkiye’nin en gerici kurumları üniversitelerdir. <br/><br/>Bazı kampus üniversiteleri adeta birer Saparmurat Türkmenbaşı haline gelmiş rektörlerin fantezi tarlalarına dönmüştür. <br/><br/>Türkiye 301’i kaldırmayı tartışırken “kampus beyliklerinde” 141, 142, 163. madde dahi hâlâ yürürlüktedir. Pek çok üniversite kampusunda resmî ideoloji dışında herhangi bir düşüncenin kendini ifade etmesine asla izin verilmemektedir. <br/><br/>Bu üniversitelere Hulki Cevizoğlu, Turgut Özakman, Banu Avar’ı konferans için çağırmak meşru iken Murat Belge, Etyen Mahçupyan, Ali Bayramoğlu’nu çağırmak gayrimeşru ve yasaktır. Ergenekon tutuklarının pek çoğunun konferansa davet edilmedikleri üniversite kalmamış gibidir. <br/><br/>Hem Kredi Yurtlar’a bağlı yurtlarda hem de bazı üniversitelerin kendi yurtlarında hâlâ zavallı bir yurda hâkim olarak “yurda hâkim” olacağını zanneden bazı örgütlü gruplar (genelde ülkücüler) evlerinden uzakta okuyan üniversite öğrencilerine kan kusturmaktadır. <br/><br/>Bu beladan üniversiteleri normal şartlar altında kurtarmak da zordur. Türkmenbaşı tarzı rektörlerin pek çoğu ya Dalan, Haberal gibi Tanrı-rektörlerdir ya da tıp fakültesi olan üniversitelerde imkân olsa sonsuza kadar seçilmeyi garantilemiş tıpçı rektörler. <br/><br/>Abdullah Gül’ün “demokratik olmadığı” için eleştirilen atamaları ise en azından bazı üniversitelere nefes aldırmıştır. Pek çok “kampus beyliği” ancak böyle yıkılmıştır. <br/><br/>Gül’ün rektör atamalarıyla yıkılan “kampus beyliklerinden” biri de Uludağ Üniversitesi’ndeki sekiz yıllık Yurtkuran Beyliği idi. <br/><br/>Şener Eruygur’un ADD’deki genel başkan yardımcısı tıpçı rektör Mustafa Yurtkuran iki dönem seçildikten sonra yerine yine tıpçı olan eşi Merih Yurtkuran’ı aday yapmıştı. Ama YÖK 254 oyla birinci sırada gelen Bayan Yurtkuran’ın üstünü çizip, 206 oyla ikinci sırada gelen yine tıpçı Prof. Dr. Mete Cengiz’i birinci sırada Köşk’e göndermiş, Gül de Cengiz’i rektör olarak atamıştı. <br/><br/>İşte geçen hafta rejim değişikliğinin ardından ilk kez Uludağ Üniversitesi’ndeydim. Sosyoloji bölümü öğrencilerinin kurduğu Sosyoloji Topluluğu’nun düzenlediği üç günlük bir “Yakın Dönem Türkiye Tarihi’nde İktidar Dönüşümleri” başlıklı sempozyuma katıldım. Çok iyi hazırlanmış, çok değerli bildirilerin sunulduğu sempozyum tabii ki ancak Yurtkuran Beyliği’nin yıkılmasının ardından yapılabilmişti. <br/><br/>Her ne kadar Yurtkuranlar bu atamayı sonrasında bir demokrasi ve feminizm krizine çevirmiş olsa da Uludağ Üniversitesi’nde arkalarından hiç de öyle denmiyor. Faşizmin hakkından demokrasi ile gelmek zor. Eşinin icraatları üzerinden propaganda yapan bir kadın adayın feminizm krizi çıkarması da manasız. <br/><br/>Uludağ Üniversitesi’nde Yurtkuranların izleri ise öyle kolay silinecek gibi durmuyor. Okulun en merkezindeki bir binaya, Ergenekon tutukluları mahkemede okusa beraat nedeni olabilecek, Atatürk’e ait olduğu iddia edilen şaibeli Bursa Nutku asılmıştı ben gittiğimde. <br/><br/>Ama yine de Uludağ Üniversitesi’nin nasıl bir kâbustan uyandığını anlamak için “Devrik Rektör” Mustafa Yurtkuran’ın “Atatürkçü Düşüncenin Matematiği” adlı çalışmasına bakmak yeterli. Az kalsın okuldaki zorunlu inkılap tarihi derslerinin müfredatına girecek bu çalışma Türkiye’de Kemalizm adı altında yapılan çılgınlıkların belki en çılgını olanı. <br/><br/>“Matematik çarpıtılamaz, matematik sömürülemez, matematik formülünden çıkar sağlanamaz; çünkü açık, net ve anlaşılırdır. Gerçeklere ve yaşam pratiğine dayalı “Atatürkçü Düşünce” hiçbir tartışmaya müsaade etmeyecek şekilde matematik formüllerle anlatılabilir ve anlatılmalıdır” diyor makalenin girişinde Yurtkuran. <br/><br/>Sözün bittiği, formüllerin konuştuğu bir yerdeyiz yani. On formülle Atatürkçülüğün tartışılmaz, sihirli ama bilimsel formülüne ulaşıyoruz. Tamamını merak edenler Google’da arayıp bulabilir. <br/><br/>Şimdi bırakalım Yurtkuran formülünü kendi anlatsın. <br/><br/>Ha bu arada, başlıkta ne mi yazıyor? <br/><br/>2001 yılında Uludağ Üniversitesi Fen Edebiyat Fakültesi tarafından Bursa dağlarında keşfedilen literatürde “verbascum” diye geçen “sığırkuyruğu” çiçeğinin bir türüne verilmiş Latince isim. Eşi benzeri olmayan “nadide bir çiçek”ten bahsetmekteyiz yani. Yine de koparmışlar dalından... Darısı diğer nadide çiçeklerin başına.<b> <br/><br/>*** <br/><br/>Ulusçuluk İlkesi </b>=<b> </b><i>Dil Birliği x (Kültür Birliği+Çağdaşlaşma Ülküsünde Birlik+Sevinçte ve Tasada Beraberlik)</i> <br/><br/>“Atatürkçü düşüncenin temel çarpanlarına yönelik saldırılardan biri de ‘ulusçuluk ilkesi’ içindeki ‘dil birliği’ temel çarpanına yöneliktir. ‘Dil birliği’ çarpanının sıfır olması durumunda matematik kuralları gereği sıfırın, ulusçuluk ilkesi içindeki ‘kültür birliği’, ‘çağdaşlaşma ülküsü’ ile ‘sevinçte ve tasada birliği’ de sıfıra dönüştürecektir.” <b><br/><br/>*** <br/><br/>Devletçilik İlkesi </b>= <i>İç ve Dış Güvenlik + Eğitim + Sağlık +Adalet + Sosyal Güvenlik + E(z,s) Ekonomi</i> <br/><br/>“Bu formülde <i>E </i>değişkeni temsil eder. <i>z= </i>Zorunluluk hallerini, <i>s= </i>Stratejik durumları gösterir. Devletin ekonomi ve sanayideki konumu tamamen<i> </i>sosyal ve güvenlik anlayışı doğrultusunda belirlenmiştir. Atatürkçü<i> </i>Sosyal Devlet Anlayışı Batı dünyasında ancak yirmi yıl sonra gündeme gelecektir.” <b><br/><br/>*** <br/><br/>Devrimcilik İlkesi = </b><i>(Bilimsel Doğrular) x (tlim → yenilenme+ tlim → ∞ Gelişme)</i> <br/><br/>şeklinde formüle edilebilir. Buradaki <i>t limit → ∞ </i>sonsuza kadar anlamına gelmektedir. Bilimsel doğrular ana çarpanında sonsuza kadar yenilenme ve gelişme öngörülmüştür. <br/><strong><br/><br/>*** </strong><br/><br/>Ve sonuçta bu formüle ulaşılıyor:<b> <br/><br/>Atatürkçü Düşünce</b><i> = Laiklik x (Ulusçuluk + Halkçılık + Devrimcilik + Barışçılık + Akılcılık + Devletçilik) x (Ulusal Egemenlik + Bağımsızlık + Cumhuriyetçilik)</i></p>
<br/>
<br/>
<br/>



<br/>


<div id="taraf_not">
</div>

</div>


</div>
