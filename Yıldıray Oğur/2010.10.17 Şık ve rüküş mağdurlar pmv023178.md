# Şık ve rüküş mağdurlar

*Yıldıray Oğur 17.10.2010*

<div class="yazi"><p>AKP’li Antalya Belediyesi’nin, 1990’lı yıllarda JİTEM tarafından Kürt kadınlara yönelik tecavüz olaylarının abartıldığını söyleyen, Veli Küçük ve Mehmet Ağar’ın yakın dostu, film galalarına Yeşil’i çağıran, Kıbrıs Türk’tür mitinglerinin ateşli konuşmacısı, ABD’de yaşayan dünyaca ünlü Türk yönetmeni Antalya Film Festivali’nin jüri başkanlığına getirmesine karşı tepkiler büyüyor. Bir grup aydın bir bildiri yayınlayarak... <br/><br/>Saadet Partili Antalya Büyükşehir Belediye Başkanı’nın Altın Portakal Film Festivali’nin açılışına “Naziler soykırım yapmadı, ülkesini savundu” diyen, Darfur’daki tecavüz olaylarının abartıldığını iddia eden, El Beşir ve Ahmedinejad’ın dostu dünyaca ünlü İranlı yönetmeni getirmesine tepki gösteren <br/><br/>Gani Müjde festivalden Kahpe Osmanlı filmini çekti. CHP’li Kültür Bakanı da... <br/><br/>CHP’li Antalya Büyükşehir Belediyesi, Antalya Film Festivali’nin jüri başkanlığına Bosna’daki tecavüz olayları abartılıyor diyen, Bosna’da insanlığa karşı suç işledikleri için yargılanan Miloşeviç, Karadzic ve Bosna’nın ‘Yeşil’i Arkan’ı film galalarına çağıran, Karadzic için şarkı yapan, ‘Kosava Sırp’tır mitinglerinin ateşli konuşmacısı dünyaca ünlü yönetmen Emir Kusturica’yı getirmesine... <br/><br/>Sizi en çok hangisi kızdırdı? Sizce hangi yönetmene yapılana linç denir? Hangi yönetmen faşist? Hangi örnekteki yönetmenin siyasi tavrıyla değil sanatıyla ilgilenmeliyiz? Hangi belediye başkanına tepkiler siyasi? Hangisini savunmak için aleyhinde yazan köşe yazarlarına mailler döşenirsiniz? Hangisini korumak için yazılar yazar, ona karşı çıkanların tutarsızlıklarını yakalamak için ava çıkardınız? Hangisini “Ama, ama” diye diye savunmaya geçersiniz? Hangi yönetmenin “Hayır ben öyle demedim” açıklaması inandırıcı? Sizin mağdurunuz hangisi? Ya da şöyle sorayım: <br/><br/>Sizin favori katliamcınız kim? <br/><br/>Cevaplarınızla yüzleşmeyi göze aldıktan sonra tabii ki istediğiniz sorudan başlayabilirsiniz...   </p>
<p>*******<br/><br/></p>
<h3>Küçük radikal</h3>
<p>Oh be. Türkiye’deki esas siyasi fay hattının ortaya çıkması için en hayırlı boydur bu... Üç yıldır gözümüze sokulan ‘taraf olmamak’ tırnaklarının, değişimi savunanların karınlarına karınlarına isabet eden yumrukların sahipleri boy verecek sonunda... <br/><br/>Tarihin en büyük değişimini geçiren Cumhuriyet’in savunma hatlarını, taştan başka silah bilmeyen Kemalistler çoktan boşalttılar. Emin Çölaşanlar, Bekir Coşkunlar, Ertuğrul Özkökler o yüzden geri mevzilere çekildiler... <br/><br/>Şimdi eski rejimin ön cephelerinde laik bir liberalizm, Kemalist bir solculuk var... O yüzden artık en ateşli tartışmalarda liberallerin, demokratların, solcuların karşısında başka solcular, demokratlar, “biz de demokratız”, “biz de darbeye karşıyız” diyenler oturuyor... <br/><br/>27 Nisan 2007’den beri Türkiye’nin resmî ideolojisi Kemalizm değil “Biz de demokratız ama”dır.. Mevzileri korumak için “Ama uzlaşma” demektir... <br/><br/>Çünkü Kemalizm, eski usul bir milliyetçilik, Oktay Ekşi-Nur Serter kıvamında bir rejim bekçiliği tüm inandırıcılığını, meşruiyetini kaybetti. <br/><br/>Bu yüzden Ertuğrul Özkök her hafta başka bir <i>Radikal İki</i> yazarının arkasına saklanarak atıyor taşlarını... Bu yüzden Hasan Iğsız’ın başını yakan psikolojik harekât sitesi irtica.org’un ana sayfasında Binnaz Toprak’ın ‘Anadolu’da insanların iş bulmak için umreye gittiğini’ iddia eden Mahalle Baskısı araştırması vardı. Soros’un ülkedeki temsilcisinin bile herkesin “oradan para aldığını” zannettiği gazeteyi “taraf” tırnaklarıyla dövdüğü, değişime nefesinin yetmediği yeni bir siyasallaşmadır bu... <br/><br/>Zaten artık Ahmet Kaya’ya manşetten “şerefsiz” demek, “Ermeni çıktı” diye haber yapmak kakadır, kötü hatıralardır, milliyetçilik marjinalize edilmiştir. Ana fay hattı artık buradan geçmemektedir. <br/><br/>“F-16’ların alçak uçuş yapıp Erbil’de üç bin evin camını kırmasını” savunan yazar İmralı’ya gitmek istemektedir... <br/><br/>Artık darbeleri açıkça savunmak değil “Darbeye karşıyız ama” demektir statükoculuk. “Biz de başörtüsüne özgürlük istiyoruz ama”dan başlıyor eski rejimin yeni savunma hatları... CHP’nin başına üniversitede başörtüsü özgürlüğü için moda tasarımları yaptıran daha ılımlı bir isim de bu yüzden geldi. <br/><br/>Darbelerden, ölümden, yasaklardan, vesayetlerden medet uman eski rejim savunucularını tabii ki özlemeyeceğiz. Ama rejimin yeni savunma hatlarında oturmanın da büyük bir radikallik olduğuna inanmayacağız. Eski şişelerde yeni şaraplar... Tadı daha güzel ama... <br/><br/>Küçük radikale başarılar... Gerçek tartışma şimdi başlıyor. <br/><br/>İyi olan kazansın... <b><br/><br/>yildirayogur@gmail.com</b></p></div>

Kaynak: [taraf.com.tr](http://www.taraf.com.tr:80/yildiray-ogur/makale-sik-ve-rukus-magdurlar.htm), [web.archive.org (arşiv bağlantısı)](http://web.archive.org/web/20101018193937/http://www.taraf.com.tr:80/yildiray-ogur/makale-sik-ve-rukus-magdurlar.htm)
