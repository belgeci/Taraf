# Ajan Kalenderidis’le gerçeğin zamanı

*Yıldıray Oğur 23.02.2012*

<div class="yazi">“İyi şeyleri hükümet, kötü şeyleri polis yaptı. Polisler gitti şimdi iyi şeyler olacak” naifliğindeki REM uykusu derinliğinde analizlere, fonunda “oley” sesleri duyulan yazı dizilerine, “Başbakanımız dün çok sinirliydi” kıvamındaki kulislere takılmayıp yaşadığımız krizin mesela Kürt meselesinde hayırlara vesile olup olmayacağının anlamaya çalışanlar, Başbakan’ın başdanışmanı Yalçın Akdoğan’ın geçen hafta sonu <i>Star</i>’ın Açık Görüş ekinde çıkan yazısıyla aydınlandılar. Akdoğan şöyle diyor: <br/><br/>“Son dönemde İmralı ile devletin yürüttüğü bir müzakere veya diyalog söz konusu değildir. Önümüzdeki aylarda diyalogun yeniden başlayacağı iddiaları ise tamamen spekülasyondan ibarettir.<b>Kürt meselesinin ve terör sorununun nihai çözümü için diyalogun gerekli olduğuna dair yaklaşımlar kadar bunun fayda değil zarar getireceğine yönelik kanaatler de bulunmaktadır. Hükümetin şu anki politikası bellidir. Şahsen benim kanaatim de bunun farklı sıkıntılara zemin hazırladığı, kötü niyetli aktörlerle arayış içine girmenin fayda getirmediği yönündedir</b>.<b>”</b> <br/><br/>IRA ile görüşürken Avam Kamerası’nda “IRA’yla görüşmenin düşüncesi bile midemi bulandırıyor” diyen John Major’u düşününce PKK ile görüşmeler yapılıp yapılmadığı hakkındaki satırlara pek takılıp kalmak içimden gelmiyor doğrusu. <br/><br/>Ama bu çok aydınlatıcı paragraftan anlıyoruz ki Kürt meselesinde müzakereciler ve mücadeleciler ayrımı MİT-Emniyet, AKP-Cemaat diye temsil edilmiyor. Bu görüş ayrılığı Başbakan’ın cemaatçi olmadıkları konusunda gerekli güvenlik soruşturmalarından geçtiklerini varsayacağımız yakın çevresinde de yaşanıyor. Son süreçte hükümetin de mücadeleciler safında yer aldığı bile rahatlıkla söylenebilir. Anadilde eğitime bile kapıları kapatmış bir hükümetten bahsediyoruz. Ayrıca, Başbakan’ın, “Kocası Yahudi, kendisi Perinçek’in baldızı” gibi büyük ‘suç isnatlarıyla’ profesörler içeri tıkılırken bile İmralı-Silivri bağlantısından bahsedip, KCK operasyonlarına tam desteğini çekmediğini hatırlatmakla yetinelim. <br/><br/>Mücadelecilerden olduğu anlaşılan Akdoğan’ın en ilginç cümlesi “kötü niyetli aktörlerle arayış içine girmenin fayda getirmediği”ni savunduğu satırlar. <br/><br/>Akdoğan haklı. Dağdan Heidi’yi indirmek PKK’lıları indirmekten tabii ki daha kolay olurdu. Ayrıca her iki tarafta da iyi niyet olduktan sonra Facebook üzerinden bile bir barış anlaşmasına varmak mümkündü. <br/><br/>Bu cümleye karşı verilecek en iyi cevap “yapılmışı var” demek. Akdoğan’ın yapması gereken bizim ancak fişleme tape’lerindeki kod adlarımızla girebileceğimiz MİT karargâhına gidip PKK-Devlet arasındaki 1998 barış görüşmelerinin tutanaklarını alıp okumak. <br/><br/>Bir tarafta Ortadoğu batağındaki, şiddeti tek yol görmüş PKK, diğer tarafta faili meçhullerin, JİTEM’lerin, köy yakmaların devleti. Bir tarata Şam’daki Öcalan, diğer tarafta 28 Şubat’ı yapmış askerler. Daha kötüsü <i>Adams Ailesi</i>’nde bile zor bulunur. Bu herhalde pek iyi adamlar arasındaki bir müzakere sayılmaz. Ama sonucunda iyi şeyler olmuş. PKK adını değiştirmiş, silahlı unsurlarını Türkiye dışına çekmiş,1998’de ilan edilen ateşkesi Apo’nun yakalanmasına rağmen 2004’e kadar bozmamış. <br/><br/>Bu örnek müzakereleri Akdoğan, MİT arşivinden okurken gelin biz de Yunan İstihbaratı’na başvuralım. Öcalan’ın yakalanması süreciyle ilgili bugüne kadar ortaya çıkmayan ayrıntıların yer aldığı çok önemli bir hatıra kitabı Türkçeye çevrildi. <br/><br/>Öcalan’a son durağı Nairobi’ye kadar eşlik eden Yunsan istihbarat örgütü EIP’in ajanı <b>Savas Kalenderidis</b>’in <b><i>Öcalan’ın teslimi: Gerçeğin Zamanı</i></b> adlı kitabı (Pencere Yayınları). <br/><br/>Bir Yunan milliyetçisi olarak Kürt davasına samimiyetle inanan ajan Kalenderidis’in tam bir cevher olan kitabı 1999’da Öcalan’ın yakalanışıyla ilgili bize anlatılan hikâyeden başka şeyler söylüyor. <br/><br/>Mesela Türkiye’nin henüz sormadığı şu soruya bir cevap veriyor: Öcalan 19 yıl Şam’da yaşadıktan sonra, kanın oluk gibi aktığı yılların ardından, Öcalan’ın 1 Eylül’de ateşkes ilan ettiği, neredeyse hiç çatışmanın yaşanmadığı 1998’de ne oldu ki devletimiz birden bire Suriye’yle Öcalan için savaşın eşiğine geldi? <br/><br/>Hem de bunu 16 Eylül 1998’de Suriye sınırına giden Atilla Ateş’in tehditkâr konuşması gibi planlı-programlı bir şekilde yükseltilen sanal bir krizle yaptı. <br/><br/>Ya bu 2004’e kadar süren 1 Eylül 1998 ateşkesini sağlayan, bugün kimsenin reddetmediği Devlet-PKK müzakerelerinde kararlaştırıldıysa? Öcalan’ı Ortadoğu’dan çıkarıp, Avrupa’da PKK’yı silahsızlandırmak gibi bir amaç için her iki tarafın anlaşması sonucunda Öcalan Suriye’den çıkarıldıysa ya da adam vermemekle meşhur Esad’ın elinden kurtarıldıysa? <br/><br/>Kalenderidis’in kitabında bu iddiayı güçlendiren çok ciddi bir tanıklık yer alıyor: <br/><br/>Tarih 1998 yazının ortaları. Yani Öcalan için Türkiye’nin Suriye üzerinde başlattığı savaş diplomasisinden aylar öncesi. Yunan istihbaratının o dönemdeki şefi Stavrakakis, Kürtçe bilecek kadar meselenin uzmanı olan Kalenderidis’i çağırıp bir telefon dinlemesiyle aldıkları bilgiyi araştırmasını istiyor: Kürtler Atina’nın Psihiko semtinde Apo için tek katlı müstakil bir ev arıyor. Bu iddiayı ERNK’nın Atina bürosu reddetse de Kalenderidis kitabında bunun güçlü bir istihbarat olduğunu anlatıyor. <br/><br/>İstihbarat ve örgüt masallarına karnı tok olanlara <i>Gerçeğin Zamanı</i>’nı tavsiye ederim. <b><br/><br/>yildirayogur@gmail.com</b>
</div>

Kaynak: [taraf.com.tr](http://www.taraf.com.tr/yildiray-ogur/makale-ajan-kalenderidis-le-gercegin-zamani.htm), [web.archive.org (arşiv bağlantısı)](http://web.archive.org/web/20130709132122/http://www.taraf.com.tr/yildiray-ogur/makale-ajan-kalenderidis-le-gercegin-zamani.htm)
