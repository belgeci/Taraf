# F tipi bir komplo olarak yakın tarihimiz

*Yıldıray Oğur 18.06.2009*

<div class="taraf_structure_2col_1zq">
<div class="margen_n">



 <p>Türkiye’de demokrasi dediğin şey dinci bir komplodan ibaret. <br/><br/>İlk muhalif parti Terakkiperver Cumhuriyet Fırkası’nın Şeyh Said İsyanı’nın altından çıkması da, Atatürk’ün kız kardeşinin kurucuları arasında olduğu Serbest Fırka’nın Menemen Olayı’nı altan alta cesaretlendirmesi de o yüzden sürpriz değil. <br/><br/>Ama Fethullah Gülen 1938 doğumlu olduğuna göre bu tarihten önce olanlar onu bağlamaz. <br/><br/>O halde 1. Meclis’in muhalifi Hüseyin Avni Ulaş’ın <i>Tan</i> gazetesine belge sızdıran başka birileri olmalı. Ali Şükrü Bey’i öldürüp suçu Kemalistlerin üzerine atanlar da aynı odaklardır herhalde. <br/><br/>Menderes dersen Meclis’e “Siz isterseniz hilafeti bile getirebilirsiniz” demiş, Said Nursi’nin has bir evladıydı. Dokuz Subay Olayı da Nurcu kardeşlerin orduya yönelik ilk komplosu oluyor. Belli ki o komplo da Menderes ile üç yıl sonra ona asacak ordunun arasını açmak için tezgâhlanmıştı. <br/><br/>“Nurlu ufuklar” vaat eden Demirel’in Isparta İslamköylü bir Risale-Nur şakirti olduğu, askeri şortla denetleyen Özal’ın son seyahatini yurtdışındaki Türk okullarına yapmış olduğuyla tamamlanan resimde son kareye de yeşil kuşak projesinin adamı Kenan Evren’i yerleştirince artık Türkiye’yi anlamak için Said Nursi üzerinde çalışarak <i>Taraf</i>’ını seçmiş olan Şerif Mardin’e ihtiyacınız kalmıyor. <br/><br/>Gerisi çorap söküğü gibi geliyor zaten. <br/><br/>28 Şubat andıçı gibi Çevik Bir ile Necmettin Erbakan’ın arasını açmaya,“Hainleri tanıyalım” yazısıyla o andıçı köpürten Oktay Ekşi’yi kamuoyunda küçük düşürmeye yönelik bir komploya kadar geri gitmeye gerek yok. <br/><br/>2004’te Kara Kuvvetleri Komutanlığı’nın sosyeteyi satanistler, Klux Klancılar olarak fişlediği yolunda sahte bir belge üretip sonra da o günlerin <i>Taraf</i>’ı <i>Hürriyet</i>’e sızdıranlar ve böylece Kara Kuvvetleri ile sosyetenin, satanistlerin ve ülkemizdeki Ku Klux Klancıların arasını açmaya çalışanlar da tabiî ki aynı “F tipi” odaklardı. <br/><br/>O zaman “Bu ortaokul düzeyindeki kepazeliği üstün eğitim almış bir paşa yapmış olamaz” diye ayılıp bayılanları dinlemiş olsaydık 2007’de hangi odakların çıkardığı malum olan <i>Nokta</i> Dergisi bizi sahte darbe günlükleriyle kandırabilir miydi sanıyorsunuz? <br/><br/>Peki, o darbe günlüklerini görür görmez “Belli ki birileri <b>‘özel bir imalat’</b> yapmış. Ama takan yok. Şimdi ben de soruyorum. Bu bir <b>‘sivil andıç’ </b>değil mi” diye bizi bugün olduğu gibi uyarmaya çalışan Ertuğrul Özkök’ü; <br/><br/>“Bu sahtekârlık öyle tek bir kişinin işi olamaz, arkada ciddi bir ekip çalışması bulunmalı” diye ta o günden “Fethullahçı polislere” işaret eden İsmet Berkan’ı; <br/><br/>Bizim için AKP’li bakanlarla görüşüp günlüklerin cemaat yapımı olduğunu ortaya çıkaran Ahmet Hakan’ı; <br/><br/>“Özden Örnek’ten alınan bilgilerin Utah’ta mukim üç kişilik bir ekip tarafından titizlikle işlendiğine” kanaat getiren Serdar Akinan’ı; <br/><br/>Bir paşa 18’lik kız gibi günlük yazmaz diyenleri, benim adım yanlış yazılmış demek ki günlükler de sahte diye hüküm veren büyük egoları, kendilerini paşaların önüne atan Soner Yalçın’ları, Özdemir İnce’leri dinleseydik; <br/><br/>Başımıza bu Ergenekon komplosu örülebilir miydi? <br/><br/>Zaten Ergenekon dediğin nedir ki? <br/><br/>F tipi istihbaratçı bombayı koyar, Fethullahçı muhbir ihbar eder, Ef tipi polis basar, Fethullah destekli medya yazar, şakirt savcı hüküm verir. Olur sana Ergenekon. <br/><br/>Olmadı toplarlar üç beş tane F tipi bilirkişi, günlükler (oğlunun da Fethullahçı olma ihtimali olan) Özden Örnek’e ait der. Bu kez adı olur darbeye karşı demokrasi mücadelesi. <br/><br/>Cemaat yapılanmasına karşı mücadele veren Veli Küçükler, Kemal Kerinçsizler, Arif Doğanlar, Levent Ersözler içeri atılır. <br/><br/>Oruç tuttuğu herkesin malumu Hilmi Özkök’ün beyanlarına inanılıp demokrasiye âşık orgeneraller tutuklanır, saygın insanların evleri aranır, F tipi eğitime rakip eğitim faaliyetlerine çamur atılır. Olur sana “temiz eller operasyonu”. <br/><br/>E bari bugün yine sivil andıç alarmı veren Ertuğrul Özkök’ü, yine Fethullahçı polisler ve onların oyunlarına Aktütün’den beri alet olan <i>Taraf</i>’a karşı herkesi uyaran İsmet Berkan’ı dinleyin de bitsin demokrasi adı altında sahnelenen bu Fethullahçı komplo. <br/><br/>Siz <i>Taraf</i>’ın yeşilini Musavi’nin yeşili mi zannettiniz. <br/><br/>O zaman ne haliniz varsa görün zaten.</p>
<br/>
<br/>
<br/>



<br/>


<div id="taraf_not">
</div>

</div>


</div>
