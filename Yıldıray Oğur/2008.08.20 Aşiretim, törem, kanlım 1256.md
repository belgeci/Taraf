# Aşiretim, törem, kanlım

*Yıldıray Oğur 20.08.2008*

<div class="taraf_structure_2col_1zq">
<div class="margen_n">



 <p></p><p>Geçen gün <i>Taraf</i>’ta Burhan Ekinci imzasıyla çıktı haber. Diyarbakır’da iki büyük aşiret arasında kavga çıkıyor, bir kişi öldürülüyor. İş tam kan davasına dönecekken araya girenlerin aklına şahane bir fikir geliyor. Öldüren taraftaki aile ölen kişinin adını taşıyan bir hastane yapsın. Yapıyorlar da. Kan parasıyla da ambulans alıyorlar. Ve iki aşiret töreleri kamusal fayda yaratarak aşmayı başarıyor.</p><br/>
<p>Etyen Mahçupyan Türkiye’deki solu cemaatçi olarak nitelendirirken çok haklı. Ama siyaset tartışmasında komüniteryan gibi kibar karşılıkları olan cemaatçi Türkiye’deki durumun vahametini tam anlatmıyor. Biraz oryantalistçe ama “aşiretçi” kelimesini öneriyorum.</p><br/>
<p>Çünkü Türkiye’de siyaset aşiretler arasındaki bitmeyen bir kan davası gibi. Gerçek anayasamız da aslında töreler. Bu yüzden yeni bir anayasa isteyenler, uzlaşmadan, demokrasiden, iyi bir hayat kurmaktan bahsedenler boşu boşuna uğraşıyor. </p><br/>
<p>Siyaseten aşiretler Diyarbakır’dakilerden daha çok törelerine bağlılar. Şükür ki Diyarbakır’dakiler uzlaşıyor, affediyor, vazgeçiyor. Onlar unutmuyor, affetmiyor, bütün hayat enerjileri de intikam ateşlerinden alıyorlar.</p><br/>
<p>Takıntı yapmış olduğumu düşünmenizi istemem doğrusu. Fikri takip deyin lütfen. Ertuğrul Kürkçü soldaki üçüncü yolcular içinde yetkin ve ciddiye alınması gereken bir isim. Son olarak <i>Milliyet</i>’ten Devrim Sevimay’a verdiği (Devrim Sevimay’ın bu konudaki yeteneğini tümüyle ortaya döktüğü) röportajda anlattıklarına ve tespitlerine bu noktada yeniden bakmak gerekiyor. </p><br/>
<p>Sevimay Ahmet Altan’ın birkaç ay önce defalarca sorduğu soruyu Kürkçü’ye yöneltiyor: </p><b><br/>
</b><p>“Susurluk’taki “Bir Dakika Işık Kapatma” eyleminin benzeri şimdi niçin yapılmıyor?</p><br/>
<p>Birincisi Susurluk’ta açığa çıkan güçlerle sol arasında 1980 öncesinden, sivil alandan gelen bir çatışma vardı. </p><b><br/>
</b><p>Yani Susurluk’ta biliyorsunuz ki “Çatlı seni öldüren adam”?..</p><br/>
<p>Bu kadar basit işte... </p><b><br/>
</b><p>Peki, sol için Ergenekon’da böyle isimler hiç yok mu?</p><br/>
<p>Şimdi solun geçmişinden tanıdığı karşı sivil kuvvet MHP, ama Ergenekon’dan MHP çıkmadı, çıkmıyor... O nedenle bunu süregiden mücadelenin bir uzantısı olarak algılamakta bir sorun yaşanmış olabilir. Dahası, tanıdık figürlerin bir kısmının üzerindeki “sol” etiketinin de tereddütlere yol açtığı ortada. </p><b><br/>
</b><p>Sosyalistlerdeki belirgin duygu ne?</p><br/>
<p>İlhan Selçuk 1999 seçimlerinde sola döndü dedi ki, “Ben MHP’lileri affettim, siz de affedin, bunlarla ittifak yapalım”. Birçok sosyalistin gözünde o gün İlhan Selçuk bitti. 1970’lerin faşist saldırılarını yaşamış insanlar için İlhan Selçuk diye birisi yok artık, olamaz da... O yüzden şimdi bizim cephemizdeki hiç kimse “Ya canım İlhan Selçuk’a yazık oldu” diye duygulanmıyor. Ama biz onun karşısındakinin de Kanlı Pazar’da karşımıza dikilmiş olanlar olduğunu biliyoruz. Biz onu da unutmadık ve bu hafıza insanları arzulu kılmıyor; mevzu budur.”</p><br/>
<p>İşte biz de buna siyaset diyoruz. Şöyle anlatayım size.</p><br/>
<p>Şimdi biz bir aşiretiz tamam mı? Törelerimiz falan var. Kan davalarımız var. Kanlılarımızın peşindeyiz. Ergenekon-septikliğimizin sebebi bizim kanlılarımızın bu kez işin içinden çıkmaması. Hayal kırıklığımız bu yüzden yanlış anlaşılmasın. Heyecansızlığımız ise AKP ile olan bitmeyen başka bir kan davamızdan. Onlar bile unutmuş olabilir ama biz unutmadık. Unutamıyoruz, bilmem kaç milyon yıl önce olan Kanlı Pazar’ı. Onların dedeleri, bizim dedelerimizi öldürmüştü. İlhan Selçuk’a mesafemiz de Ergenekon’dan değil, kanlılarımızı affedelim, kan davasına son diyerek binlerce yıllık töreye ihanet etmesinden.</p><br/>
<p>Aşiretler keşke memleketin sadece solunda olsa. Aşiretçilik zihniyet olarak her tarafımızı kuşatmış durumda. Böyle olunca da Susurlukçunun, Ergenekoncunun iyisi, kötüsü, tecavüzcünün muhafazakârı, katilin solcusu, küfredenin Kemalisti, rüşvetçinin AKP’lisi var.</p><br/>
<p>Ama siyasi aşiretlerimiz arasındaki kan davalarını sulha kavuşturacak Diyarbakır’daki gibi akil adamlarımız yok. Cemaatçilikten şikâyet edip, kimseye faydası olmayan, fantastik, zihni sinir çözümlerle raya giren en akil adamımızın Ertuğrul Özkök olduğunu düşünün ve korkun. </p><br/>
<p>Aslında onun zihni de fena halde aşiretçi olunca önerdikleri de kan parası cinsinden kısasa kısas çözümler Mesela, ona göre Tayyip Erdoğan Reina’ya gidip “İçinde portakal suyu olan kadehimi hepinizin şerefine kaldırıyorum” dese bu iş çözülecek. Baksanıza tatilde şort giyen Başbakan’ın çıplak bacaklarını görmek bile toplumsal barışımıza nasıl da iyi gelmiş. Bir ara uzlaşma için Hayrünnisa Gül’den başını açmasını isteyenler de olmuştu. Mesela karşılığında Semra Sezer de tesettüre girecek miydi, hatırlamıyorum. Peki, Erdoğan bacaklarını açıp, kadeh kaldırdı. Baykal da karşılığında Kuran Kursu’nda icazet merasimine gidip, Karagümrük dergâhında cezbeye gelsin mi? </p><br/>
<p>Ya Devlet Bahçeli ne yapmalı solcularla kan davasını bitirmek için. <i>Radikal İki</i>’ye “Sol asıl şimdi” diye bir yazı yazsa, Tüm Ülkü Ocakları’na <i>Birgün</i> aldırsa? Diyarbakır Cezaevi’nin önünde Willy Brandt gibi dizi çöküp, özür dilese? Törelerinizi çiğneyebilir misiniz? Affedebilir misiniz?</p>
<br/>
<br/>
<br/>



<br/>


<div id="taraf_not">
</div>

</div>


</div>
