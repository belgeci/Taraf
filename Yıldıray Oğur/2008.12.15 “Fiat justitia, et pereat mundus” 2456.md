# “Fiat justitia, et pereat mundus”

*Yıldıray Oğur 15.12.2008*

<div class="taraf_structure_2col_1zq">
<div class="margen_n">



 <p>Aşağıda İzmir’de polis kurşunuyla öldürülen Baran Tursun’un babası Mehmet Tursun’dan benim mailime gelen bir açıklama var. Tahmin ettiğiniz gibi <i>32.Gün</i> programında <i>Taraf</i> yazarı Önder Aytaç’ın sözleri ile ilgili gazeteye sitemlerini bildiren bir yazı bu. <br/><br/>Önder Aytaç’ın katıldığı <i>32. Gün</i> programını ben de izledim. İtiraf ediyorum ertesi günü gazete yazıişlerine gelip kızgınlığını belli edenlerden biri de bendim. Polis mağdurlarına, sevdiklerinin, çocuklarının, kardeşlerinin polis tarafından hangi gerekçelerle öldürüldüğünü anlatma çabasını, o programa, karşısına çıkacağını bildiği mağdurların dosyalarıyla hazırlanarak gelmesini ve böylece mesleki dayanışma tuzağına düşmesini hâlâ tasvip etmiyorum. <br/><br/>Zaten o tartışmanın şirazesinden çıktığı anlardan biri ise, polis şiddetine karşı güya insan haklarını savunan barodan avukatın “Ben yıllardır bu işi yapıyorum Jandarma’nın adının işkenceye karıştığını duymadım” demesiydi. Herhalde bu sözü duyan Kürtler televizyon karşısında hep birlikte öfkeden deliye dönmüşlerdir. <br/><br/>Yani “polisçilik” yapıldığı kadar “askerciliğin” de eksik olmadığı bir tartışmaydı izlediğimiz. <br/><br/>Ama programı başından sonuna kadar izlemiş biri olarak, söylediği bir söz ile ilgili Önder Aytaç’a haksızlık edildiğini düşünüyorum. Kasdettiğim, Aytaç’ın Baran Tursun’un babası Mehmet Tursun’a tartışma sırasında söylediği <b>“Peki sen aileni, çocuklarını neden Diyarbakır’dan İzmir’e getirdin” </b>sözü.<b> </b><br/><br/>Sırf diğer açıklamalarını tasvip etmiyoruz diye bu sözün göz göre tartışmadaki bağlamından koparılıp çarpıtılmasından rahatsızlık duydum doğrusu. Cinayeti görüp üzerime bulaşmasın diye polise gitmeyen korkak tanık hali vicdanımı rahatsız etti yani. <br/><br/>Biliyorum böyle durumlarda linç üzerine ahali karar kılmışken araya girip bir şey demek tehlikelidir, iki taş da senin kafana gelir ama ne demiş Kral Ferdinand “Fiat justitia, et pereat mundus.” Yani “Dünyanın yıkılması pahasına adalet yerini bulmalıdır.” <br/><br/>İşte gelin bir taşla iki kuş vuralım hem Mehmet Tursun’un açıklamasını <i>Taraf</i> sayfalarına taşımış olalım hem de o sözün <i>32. Gün</i>’deki tartışmada ne anlama geldiğini, sözün birinci elden muhatabı Baran Tursun’un babası Mehmet Tursun’un açıklamasından öğrenelim. <br/><br/>Sonra da oturup bu vahşi siyasi hesaplaşmada nasıl olup da adalet terazimizi dengede tutarız, hep birlikte düşünelim.<b> <br/><br/>Mehmet Tursun’un açıklaması <br/><br/>“32. gün Programına yazarınız Önder Aytaç ile birlikte katıldık. </b><br/><br/>(...) <br/><br/>Ben:<b> “Baran Tursun davasında polisin tanzim ettiği sahte belge hakkında neden yorum yapamıyorsunuz”</b> dediğimde Önder Aytaç: <b>“Ama asker de Cizre’de dışkı yedirdi”</b> gibi ilgisi alakası olmayan cevaplarla kendini fena halde küçük duruma düşürdü. <br/><br/>Ben:<b> </b>“Biraz önce bilgi niteliğinde size dağıttığım ‘Trafik kazası raporu’ oğlum Baran Tursun öldürüldükten 15 dakika sonra tanzim edilen bir trafik kazası raporudur, sizce polis, neden bu öldürme olayından 15 dakika sonra ‘Trafik kazası raporu’ düzenleme ihtiyacını duydu” şeklindeki soruma, Önder Aytaç: <b>“Polisin yaptığı bir iş kazasıdır, aynı şeyi askerler de yapmaktadır”</b> şeklinde cevap vermekle <b>yine bizimle ilgisi olmayan askerleri işin içine çekmeye çalıştı</b>. <br/><br/>Ben: “Deminden beri elimdeki resmî belgeleri görmezlikten geldiniz, önünüze atmama rağmen, resmî belge olmasına rağmen yorumda da bulunamıyorsunuz, lütfen önünüze attığım bu resmî belgeleri okuyun, eğer okumazsanız ben o belgeleri sizin kapınızın altından okumanız için atacağım” şeklindeki konuşmama karşılık. <br/><br/>Önder Aytaç.<b> “Peki, sen aileni, çocuklarını neden İzmir’e getirtin”</b> şeklinde tekrar ilgisi alakası olmayan soru sordu. <br/><br/>Ben, <b>Önder Aytaç’ın duymak istediği Asker düşmanlığı ile ilgili cevabı bildiğim için</b> <b>“Ben çocuklarımı İzmir’e de Paris’e de Londra’ya da götürürüm”</b> şeklindeki cevaba karşılık, Önder Aytaç, kişiliğinde gizlemeye çalıştığı, ama dışa vurmaya utandığı düşüncesini farkında olmadan açığa çıkarttı ve dedi ki: “Keşke Diyarbakır’dan İzmir yerine, Paris’e gitseydin” şeklinde cevap vererek, benim ‘ÖTEKİ’ olduğumu söylemeye çalıştı, gülünç duruma düştü.”<b> <br/><br/>* * * <br/><br/>Not:</b> Bir açıklama daha. Fatih Altaylı’nın ordunun kadınların bacak arasını da koruduğu hakkındaki büyük tarihsel tezi üzerine yazdığım yazıda Altaylı’nın o yazısının yeterince eleştirilmediğini söylemiştim. Halbuki yazı çıktıktan hemen sonra <i>Yeni Şafak</i>’tan Ali Bayramoğlu ve <i>Taraf</i>’tan Ayşe Hür, Altaylı’yı eleştiren yazılar yazmıştı. Gözümden kaçmış özür dilerim. Bu arada Altaylı da eleştiriler artınca bir açıklama yapmış. Bir sürü şey söylemiş ama hâlâ asıl merak edilen soruya bir türlü cevap vermemiş: Ordu sizin nerenizi koruyor? Eğer cevabı bulmakta zorlanırsanız eminim Murat Bardakçı size yardımcı olacak, işgalci düşman ordularının intikam için erkek namusuna da göz diktiği birkaç tarihî vakayı size hatırlatacaktır.</p>
<br/>
<br/>
<br/>



<br/>


<div id="taraf_not">
</div>

</div>


</div>
