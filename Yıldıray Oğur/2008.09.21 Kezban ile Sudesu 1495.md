# Kezban ile Sudesu

*Yıldıray Oğur 21.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Çocukluğumun geçtiği köyde yan yana evlerde oturan ve birbirleriyle sürekli kavga eden iki elti vardı. Evleri bize yakındı. Bazen tek eğlencemiz oturup onların bağırışlarını dinlemek olurdu. Çok güzel kavga ederlerdi. Bütün köyün can kulağıyla dinlediği, başladılar diye insanların birbirine telefon açtığı genelde akşamüstü saatlere denk gelen kavgalarda ben hiç sinkaflı küfür duymadım, birbirlerinin ahlaksızlığını ima edecek, rencide edici sözler de.</p><br/>
<p>İki eltinin seviyeyi özenle korumadaki bu titizliklerinin sebebi herhalde köy sessizliğinde onların da bu bağrışmaların herkes tarafından dikkatle izlendiğinin ve dinlendiğinin farkında olmalarıydı.</p><br/>
<p>Zaten kavga da aralarındaki meseleyi köyün hakemliğine taşımaktan başka bir şey de değildi.</p><br/>
<p>Şimdi orijinal adlarını veremeyeceğim. Bizim köyde çok <i>Taraf</i> okunuyor. Kezban ve Sudesu diyeyim siz öyle bilin. </p><br/>
<p>Mahlas tercihimden benim bu kavgada Kezbancı olduğum fark edilmiştir. Zaten bu yazı da Kezban’a bir iade-i itibar yazısıdır. Ayrıca bir ibret-i âlem yazısıdır.</p><br/>
<p>Kezban-Sudesu isimlerinin kimyasından kavganın hem cazgır hem mağdurunun Kezban olduğunu anladınız herhalde.</p><br/>
<p>Hem cazgırlık hem de mağdurluk, kavganın en kötü pozisyonudur. Biz Kezbancılar için bu pozisyonu savunmak da hep güç olmuştur.</p><br/>
<p>Sudesu’nun taktiği aslında gayet basitti: Daha az bağırmak. Bağırma işini Kezban’a bırakmak. Ama köylülerin duyamayacağı bir tonda öyle şeyler söylemek ve bizim görmediğimiz öyle el hareketleri yapmak ki Kezban’ı çıldırtmak, zıvanadan çıkartmak.</p><br/>
<p>Dinlendikleri gerçeğini bütün kavga boyunca farkında olmayı sürdürebilenin kazanacağı bir sinir harbiydi bu kavga. Ve galip tartışmasız Sudesu’ydu</p><br/>
<p>Bizim korunduğunu sandığımız seviye duymadığımız ve görmediğimiz ortamlarda düştükçe düşüyordu. O küfürlerden el kol hareketlerinden haberimiz ise ancak Kezban’ın “Utanmıyor musun bana küfretmeye”, “Yakışıyor mu sana o el hareketi” bağırışları kadardı.</p><br/>
<p>Ve öyle bir bağırıyordu ki, bu çığlıklar hakkındaki kötü yargıları güçlendirmekten başka bir işe yaramıyordu.</p><br/>
<p>Kezban’ın kavgada her seferinde teşhir edilen cazgırlığı annem gibi vicdan sahipleri için de onu savunmayı güçleştirirdi. Ama bu kavgada bizi ailece Kezbancı yapan zaten biraz da bu büyük oyunun farkında olmamızdı. Ona kızıyorduk, bağırdıkça yüzümüzü kapatıp “rezil ettin bizi” diye utanıyorduk, “bak sizinki kadını canından bezdirdi” diyenlere karşı mahcup oluyorduk ama yine de meselenin özününün ayarında olduğumuz için Kezban tarafında durmaktan kendimizi alıkoyamıyorduk.</p><br/>
<p>Bütün bunları çocukluk günlerimde Kezban’a köylülerin hep haksızlık ettiğini düşündüğümüz günlerin hatırına yazdım. Annemin beyhude “yapma Kezban, köyün ortasında bu kadar bağırma, bak haksız duruma düşüyorsun” taktiklerini hatırladım.</p><br/>
<p>Hiçbir zaman işe yaramadılar. Aradan yıllar geçti hâlâ vicdanım sızlar.</p><br/>
<p>İşte Kezban’ın başına gelenin Tayyip Erdoğan’ın başına gelmesini istemiyorum bugün. Tarih tekerrür etmesin. Bu Taşlık Köyü meselinden ibret alınsın. </p><br/>
<p>Mağdur olup cazgır bilinmek insanı nasıl iyice çileden çıkartır Kezban’dan biliyorum. Bu kısırdöngüden kurtulmak da çok zordur sonra.</p><br/>
<p>Tayyip Erdoğan-Aydın Doğan kavgasını biz medya-iktidar kavgası gibi duyuyoruz. Doğan tarafı kibarca ve sessizce basın özgürlüğünden, demokrasiden bahsediyor. Erdoğan boykot edelim, yedirmezler diye bağırıyor. Doğan gazeteleri ve köşe yazarları bize bağımsız medyanın iktidar karşısındaki haklı mücadelesinden bahsediyor. Kötü şeylerden bahsetmek, kirli pazarlıkları, karanlık ilişkileri teşhir etmek Erdoğan’a kalıyor.</p><br/>
<p>O kadar kötü şeylerden bahsediyor ki kendisi de kötü görünüyor. Kötü göründükçe de sinirleniyor, daha da kötü görünüyor. Kezban gibi.</p><br/>
<p>Biz vicdan sahibi köylüler asıl kavganın, duyduğumuz bu bağırış çağırışlar olmadığını biliyoruz. Bizim duymadığımız, bizim görmediğimiz daha büyük, daha seviyesiz, daha sert, daha küfürlü, daha kanlı bir kavganın, takiyye yapmış hali gördüğümüz, duyduğumuz.</p><br/>
<p>Ve Başbakan, Kezban gibi. Bu oyuna hep geliyor. Peki neden? 2002’den beri bizim duymadığımız neler duydu, bizim görmediğimiz neler gördü? </p><br/>
<p>Kaç suikast girişimi atlattı, kaç darbe teşebbüsüyle yüz yüze geldi. Danıştay baskınının nasıl tezgâhlandığını da Ergenekon’u da biliyor olmalı. Dağlıca baskını ile Güngören’deki vahşi katliamın mesajı da galiba onaydı. Şimdi biz onun kızgın gözlerini görüyoruz. Peki, bizim görmediğimiz başka neleri gördü gözleri. Biz sadece onun öfkeli sesini duyuyoruz. Peki, bizim duymadığımız neleri duydu kulakları. Hangi iktidar dengelerini gözetmekten yorgun düştü. Sinirlerindi. Öfkelendi. Köylüler sadece onun bağırışlarını duymaya başladı. Kuyusunu kazanların ellerini sıkmak zorunda kaldığı bu maskeli balodan çabuk sıkıldı. Kezbanlaştı.</p><br/>
<p>Ama ne burası bizim köy ne de bu elti kavgası. Bu kadim ölümcül kavgada eğer kokteyl salonundan mindere geçilecekse ille de eller tertemiz, dost-akraba akpak, hikâyeler pürüzsüz olmalı. Minder için sinirlerimiz, arkadaşlarımız, hikâyemiz hazır değilse, kavgayı kokteyl salonunda el sıkarak, kadeh tokuşturarak sürdürmek demokrasimiz için en hayırlısı. Yoksa bir sivilce demokrasiye perende attırır.</p><br/>
<p>Kezban’ın hikâyesi ortada. Sudesu’nun da taktikleri. Köylülerin de bir sabrı var. Siyasetin ve demokrasinin itibarı Başbakan’ın iki dudağının arasında. O halde başbakana da minderden kalkıp, kokteyl salonuna dönmek kalıyor. Takiyye devam etmeli.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
