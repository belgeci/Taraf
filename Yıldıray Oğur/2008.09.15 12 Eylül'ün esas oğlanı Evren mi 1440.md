# 12 Eylül’ün esas oğlanı Evren mi?

*Yıldıray Oğur 15.09.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>“Sorulduğunda, Kenan Evren’den nefret ettiğini söyleyecek insanların büyük çoğunluğunun aslında öyle düşünmediği, öyle hissetmediği kanaatindeyim. Kenan Evren’e gerçekte antipati duymayan çok sayıda insan, algıladığı toplumsal baskılar nedeniyle “tercihini çarpıtıyor” ve ondan nefret ettiğini, en azından onu onaylamadığını söylüyor.”</p><br/>
<p>Perşembe günü çıkan <i>Yeni Aktüel</i>’de Alper Görmüş’ün olağanüstü Kenan Evren portresindeki bu satırları okuduğumdan beri üzerinde düşünüyorum. (<i>Alper Görmüş’ün tiryakilik yaratan Yeni Aktüel’deki “Bence Portreler” köşesinden portreler çok yakında Hayy Kitap tarafından 40 Benzemez Yüz başlığıyla yayınlandı.</i>)</p><br/>
<p>Üzerinden 12 Eylül buldozer gibi geçmiş pek çok kişiye de kırmaktan, üzmekten korkarak soruyorum: Siz Kenan Evren’den sahiden nefret ediyor musunuz? </p><br/>
<p>Sahici, eli kanlı bir diktatörden beklenmeyecek kadar naif, az zekâlı, derinliksiz, patavatsızlık derecesinde açık sözlü bir darbeci karşımızdaki. </p><br/>
<p>Bu çizgi diktatörün asker aklı ne ABD destekli neo-liberal ekonomiye geçişe, ne Türk-İslam sentezleri yaratıp solu durdurmaya, ne İslamı Türkleştirip İran Devrimi’nin etkilerinden Türkiye’yi korumaya ne de Diyarbakır cezaevinde insanlığa karşı işlenen yaratıcı işkencelere ermez gibi duruyor. </p><br/>
<p>Görmüş’ün Evren portresini galiba benimle aynı duygularla okuyan Gökhan Özgün’ün şahane tespitiyle <b>kartondan bir diktatör</b>, bir <b>çizgi diktatör</b> Kenan Evren.</p><br/>
<p>O soruyu sorduğum darbe mağdurlarının pek çoğu da aynı fikirdeydi.</p><br/>
<p>Onlar için nefret nesnesi olmaktan da onu zaten tam da bu “Darbenin arkasında başka bir büyük akıl var” hissi kurtarıyordu galiba.</p><br/>
<p>İşte tam bu noktada insan ister istemez 12 Eylül darbesinde Kenan Evren’in rolü üzerinde yeniden düşünmeye başlıyor. </p><b><br/>
</b><p>Cuntanın esas hikâyesi </p><br/>
<p>Bu konuda <i>Taraf</i>’ın politika şefi Mehmet Ferda Balancar dikkatimi 1998’de <i>Radikal</i>’de Yurdagül Erkoca’nın 12 Eylül darbesini hazırlayan sivil akıl hocalarından, darbe sonrasının Maliye Bakanı Adnan Başer Kafaoğlu ile yaptığı röportaja çekti.</p><br/>
<p>Bugün yaşasaydı herhalde Cumhuriyet Mitingleri’ne katılıp “Türkiye laiktir laik kalacak” diye bağıracak, kelimenin tam anlamıyla ulusalcı diyebileceğimiz Kafaoğlu röportajda 12 Eylül darbesinin bizim bilmediğimiz, pek de üzerinde konuşulmayan esas hikâyesini anlatıyor. </p><br/>
<p>1978 yılında darbe hazırlıklarına başlamış cunta tarafından yurtdışındaki görevinden Türkiye’ye çağrılmış Kafaoğlu. 24 Ocak ekonomik kararlarını yine cuntanın akıl hocalarından Kemalist Coşkun Kırca ile birlikte hazırlamışlar. </p><br/>
<p>Cuntanın sekreterliğini ise Deniz Kuvvetleri Komutanı Hulusi Sayın yapmaktaymış. </p><b><br/>
</b><p>Demirel’e uçurulan haber</p><br/>
<p>Röportajda anlattığı bir olay ise 12 Eylül hakkındaki tüm tasavvurlarımızı derinden etkileyecek cinsten.</p><br/>
<p>1980’in Ağustos ayıdır. Cunta, darbeye az bir süre kala Erbakan’ın MSP’sinin gensorularla bakanları düşürmesinden çok rahatsızdır. Dışişleri Bakanı Hayrettin Erkmen hakkındaki gensoru oylaması öncesi cuntanın sekreteri Deniz Kuvvetleri Komutanı Hulusi Sayın, Kafaoğlu’nu azınlık hükümetinin başbakanı Süleyman Demirel’e gönderir. Kafaoğlu anlatıyor: </p><br/>
<p>“Git söyle arkadaşına Dışişleri Bakanı’nı düşürtmesin’ dedi. Süleyman Bey’e gittim arz ettim. ‘Güven oylamasına dönüştürün bu işi’ dedim. 72 tur yaptık reisicumhur seçilemiyor. Meclis çalışamaz durumda. Süleyman Bey, ‘Güvensizlik oyuyla düşersem ne olacak?’ dedi. Sizin düşmeniz demek orduyu davet etmek demektir. Cumhurbaşkanı yok, Meclis yok, bir başbakan var. Ordu da diyor ki, ‘Ona karşı da yapmak istemiyoruz biz. Hükümeti de yok etsin Selamet Partisi, ondan sonra müdahale olsun olacaksa.’ Süleyman Bey, ‘Ya gelmezlerse’ dedi. Ben ‘Gelecekler merak etmeyin’ dedim.”</p><br/>
<p>Darbeden haberdar tek siyasetçi Demirel de değil. Kafaoğlu meşhur Anayasa Mahkemesi üyemiz Osman Paksüt’ün babası AP milletvekili Emin Paksüt, CHP’li Turan Güneş ve yine cuntanın başbakan adayı Turhan Feyzioğlu’nun isimlerini sayıyor.</p><b><br/>
</b><p>Peki ya Evren?</p><br/>
<p>Fark ettiyseniz Kenan Evren’den hiç bahsetmiyor Kafaoğlu. </p><br/>
<p>Röportajda Kafaoğlu Kenan Evren’i son anda darbeye eklenip, cuntanın çizgisini saptırmakla suçluyor:</p><br/>
<p>“Kafaoğlu: Aslında cuntaya son anda binen kişi işleri berbat etti. </p><br/>
<p>Erkoca: Kim?</p><br/>
<p>Kafaoğlu: Evren. ‘A madem ki yapıyorsunuz ben de varım’ dedi. Komutanlar da, komutanımız filan diye, reddedemiyorlar ki? Her şeyi Evren berbat etti. Gitti ayet okudu kürsülerde. Bana diyor ki şimdi Üruğ Paşa, Evren hasta ziyarete git. Şeytan görsün yüzünü. Bir kere gördüm hâlâ onun ıstırabını çekiyorum.”</p><br/>
<p>Darbenin esas hikâyesinde eksik kalan daha çok parça var. Mesela darbenin “esas asker oğlanı” olduğu söylenen Genelkurmay Genel Sekreteri Ali Haydar Saltık’tan bahsetmeden 12 Eylül’ü anlayabilir miyiz? </p><br/>
<p>İddialara göre darbenin esas oğlanı, hem ABD bağlantısı hem de “solcusu” Ali Haydar Saltık... Çarşamba günü.</p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1915.htm), [web.archive.org (arşiv bağlantısı)](http://web.archive.org/web/20090912064701/http://www.taraf.com.tr:80/makale/1915.htm)
