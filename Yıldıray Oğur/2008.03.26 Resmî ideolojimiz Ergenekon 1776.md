# Resmî ideolojimiz Ergenekon

*Yıldıray Oğur 26.03.2008*

<div class="taraf_structure_2col_1zq">
<div class="margen_n">



 <p>Önce Susurluk’tan beri dokunulamayan, Hrant Dink’in öldürülmeden önceki son yazısında “Beni en çok tedirgin eden o” dediği Veli Küçük tutuklandı. Sonra da “Aydınlanma Bilgesi” İlhan Selçuk’a uzun saçlı, küpeli polisler tarafından birkaç soru soruldu.<br/>
İş bu kadar büyüdükten sonra yapılacak iki şey vardı. Ya en azından şaşırma hissini botoksla kaybedip “savcılık iddianamesini bekleyelim, varsa suç işleyen cezasını çeksin” denilip orta yolculuğun süt banyosunda gelişmeler beklenecekti. Ya da “ fasa fiso bunlar” deyip şanlı Ergenekon müdafaası pozisyonuna geçilecekti.<br/>
İkincisi yani korkulan oldu. <br/>
Baykal yazı yazdığım güne denk geldiği için ilham kaynaklarımdan biri olan grup konuşmalarının sonuncusunda Ergenekon’u öyle bir savundu ki ben Veli Küçük’ün yerinde olsam, o eflatun ceketli tuhaf avukattan vazgeçer, yıllar önce Bülent Ersoy’un da “ipten adam aldırır” diye duyup avukatlığını üstlenmesi için bayağı bir para teklif ettiğini açıkladığı Baykal’ı kendime avukat yapardım.<br/>
Baykal konuşmasında Danıştay saldırısından da bahsetti. Katil Alparslan Arslan’ın beyanına tam itimat ettiğini söyledi sonra da Baba Arslan’ın İBDA-C dergisindeki sözlerine atıf yaparak, “Dinci işte katil, babası bile söylüyor” dedi.<br/>
Baykal’ın yerinde olsaydım, vallahi bir liderlik beklentim yok, Arslan’ın cinayeti işlemeden önce okuyup etkilendiği, üzerinden kupürü çıktığı söylenen Vakit gazetesinin bile katile ve yaptığına sahip çıkmamasının, “Yok o İslamcı olamaz, kesin bir çete işi bu” diye tutturmasının ne kadar iyi bir şey olduğunu birazcık düşünerek, susardım. Zaten Danıştay saldırısında katil sözüne itimat etmeyenleri en baştan itibaren şüpheye düşüren şey de saldırının daha ilk dakikasından itibaren bir örgüt bağlantısı ortaya çıkmamasına, cinayeti İslami kesimde kimsenin desteklememesine hatta herkesin “bizden değil” diye çırpınmasına rağmen bu saldırının topyekûn rejime ve Türkiye’deki laikliğe yönelik sosyolojik tabanı ve örgütlülüğü olan bir saldırıymış gibi tavırlar alınması ve siyasal alanda ve sokakta hükümete genel olarak İslami kesime karşı kullanılmasıydı. <br/>
Baykal’ın o saldırıdan beridir sertleşen üslubu, sürekli tonunu arttırdığı “rejim tehlikede’ jargonu da çoktandır şüphe uyandırmaktaydı. Sonunda tüm şüphelerimiz haklı çıktı ve Baykal henüz iddianamesi yazım aşamasında olan Ergenekon operasyonuna ve onun savcısına cepheden taarruza geçti. Peki, neden Baykal bu kadar ciddi iddiaların ortada olduğu bir soruşturmayla ilgili, pek çok olağan şüpheli isim tutukluyken daha iddianameyi bile görmeden böylesine büyük bir riske girip baltalarını çıkardı sizce? <br/>
Bunun basit bir cevabı yok. Ancak şunu söyleyebiliriz. Türkiye Cumhuriyeti’nin resmî ideolojisi ile Ergenekon çetesi arasında bir ilişki var. <br/>
Yine Baykal’ın konuşmasına dönelim. AKP’nin kapatılmayı engellemek için hazırladığı, parti kapatma iznini Meclis’e veren yasa değişikliğinin rejimin sonu olacağını iddia etti Baykal ve aynen şunu söyledi: “Laikliğe karşı çıkan partiyi kapatma yetkisini laikliği ortadan kaldırmak isteyenlere verirseniz, laiklik ilkesini ortadan kaldırmış olursunuz.”<br/>
İşte Baykal ve onun gibilere göre Meclis bu demek. Cumhuriyeti yıkmak, laikliği ortadan kaldırmak isteyenlerin toplaştığı bir yer. Onlara yetki verirseniz Cumhuriyeti yıkarlar. İşte o yüzden de onlara yetki vermemelisiniz. Peki ya demokrasi? O da cici demokrasi. İki torba kömür, bir kilo şekerle kandırılıp oyları satın alınan cahil halkın üzerinden rejimi, Cumhuriyeti, laikliği yıkmak isteyenlerin bir tezgâhı. Zaten bu demokrasiye de 1945’lerde Batı’ya ayıp olmasın diye geçildi, en büyük korkumuz Araplar gibi görünmemek için de ona tahammül ediyoruz. (Kafamızı attırırsa Batı ondan da vazgeçebiliriz tabii.)<br/>
Yani bu ülkenin resmî ideolojisi böyle, demokrasiye bakışı da bu olduğu sürece her zaman Cumhuriyeti demokrasiden kollamak için bir Ergenekon çetesi olacaktır. Hatta olması lazım ve meşrudur. Baykal’ın da onu savunmaktan başka çaresi yoktur. Bu mecburi bir avukatlıktır.<br/>
Eğer Baykal sahiden Ergenekon’un fasa fiso olduğunu düşünüyorsa acilen dava sanıklarının avukatlığını üstlenmeli. Eminim yine tüm maharetini kullanıp ipten yine adam alabilir. Mesela mahkemenin ilk oturumunda Ergenekoncuları savunmak için Atatürk’ün Bursa Nutku’nu okur, hukuk sistemimizin kafasını karıştırır ve davayı ilk celsede düşürür. <br/>
Okuyun siz de Ergenekonculara hak vereceksiniz:<br/>
Bursa Nutku<br/>
“Türk Genci, devrimlerin ve Cumhuriyetin sahibi ve bekçisidir... Bunları güçsüz düşürecek en küçük ya da en büyük bir kıpırtı ve bir davranış duydu mu, “Bu ülkenin polisi vardır, jandarması vardır, ordusu vardır, adalet örgütü vardır” demeyecektir. Elle, taşla, sopa ve silahla; nesi varsa onunla kendi yapıtını koruyacaktır.<br/>
Polis gelecek, asıl suçluları bırakıp, suçlu diye onu yakalayacaktır. Genç, “Polis henüz devrim ve Cumhuriyetin polisi değildir” diye düşünecek, ama hiç bir zaman yalvarmayacaktır. Mahkeme onu yargılayacaktır. Yine düşünecek, “Demek adalet örgütünü de düzeltmek, yönetim biçimine göre düzenlemek gerek.”<br/>
Onu hapse atacaklar. Yasal yollarla karşı çıkışlarda bulunmakla birlikte bana, Başbakana ve Meclise telgraflar yağdırıp, haksız ve suçsuz olduğu için salıverilmesine çalışılmasını, kayrılmasını istemeyecek. Diyecek ki, “Ben inanç ve kanaatimin gereğini yaptım. Araya girişimde ve eylemimde haklıyım. Eğer buraya haksız olarak gelmişsem, bu haksızlığı ortaya koyan neden ve etkenleri düzeltmek de benim görevimdir. İşte benim anladığım Türk Genci ve Türk Gençliği!”<br/>
<br/>
26.03.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/231.htm), [web.archive.org (arşiv bağlantısı)](http://web.archive.org/web/20090912064808/http://www.taraf.com.tr:80/makale/231.htm)
