# PKK darbe yaptı, DTP kapatılacak

*Yıldıray Oğur 08.12.2009*

<div class="taraf_structure_2col_1zq">
<div class="margen_n">



 <p>Hep Türk generalleri mi darbe yapacak. Şimdi de Kürt generalleri darbe yaptı işte. <br/><br/>Nasıl Türk generaller “bu kış komünizm gelecek” korkusuyla yönetime el koymuştu. Şimdi de Kürt generaller “bu kış barış gelecek” korkusuyla yönetime el koydu. <br/><br/>Türk generaller için üç beş ilahi söyleyen kız çocuğu “laiklik elden gidiyor”un bahanesiydi. <br/><br/>Kürt generaller için de Öcalan’ın odasının küçültülmesi “açılımın hedefi tasfiyedir” korkusunun bahanesi oldu. <br/><br/>Türk generaller halkımız demokrasiye hazır değil diye darbelerini meşrulaştırmışlardı. Kürt generaller de “halkımız henüz barışa hazır değil” diyerek yaptıklarını meşrulaştırıyor. <br/><br/>Her darbede Türk generaller Atatürk’ün arkasına saklanırdı. Şimdi Kürt generaller Öcalan’ın arkasına saklanıyor. <br/><br/>Türk generalleri darbe için şartların olgunlaşmasını bekledi. Sadece beklemekle kalmadı. Şartların olgunlaşması için çalıştı. Kürt generalleri de büyük bir ümitle açılımın fos çıkmasını, havanın zehirlenmesini bekledi. Beklemekle kalmadı açılımının altını boşaltmak, havayı zehirlemek için çalıştı, çabaladı. <br/><br/>Aslında ne Türk generallerin esas meselesi hazır olmadığımız demokrasi, elden giden laiklik, gelecek komünizmdi. Ne de şimdi Kürt generallerin esas meselesi AKP’nin samimiyetsizliği, açılımın fos çıkmasıdır. <br/><br/>Sadece Türk siyaseti üstünde mi askerî vesayet var zannediyorsunuz. Kürt siyaset üzerinde de askerî vesayet var. <br/><br/>PKK açılım sürecinde bir adım geri kalınca, Öcalan’ın yerine muhatap DTP olmaya başlayınca, barış aniden bastırınca, savaş sürerken general olanlar, barışta ne yapacaklarını bilemeyince Kürt askerî vesayet rejimi sahaya indi ve yönetime el koydu. <br/><br/>Tıpkı bundan 16 yıl önce yaptığı gibi. <br/><br/>1993’te tam MGK’da bir tür açılım konuşulacakken 33 askeri öldürerek bir darbe daha yapmıştı Kürt generaller. <br/><br/>O darbenin arkasında kim var hâlâ tartışılıyor. Bu darbenin arkasında kimler olduğu da bilinmiyor. <br/><br/>Ama tıpkı 16 yıl önce olduğu gibi darbeye en çok sevinen yine en zor zamanlarında imdatlarına yetişilen Türk askerî vesayet rejiminin muhafızları oldu. <br/><br/>Türk ve Kürt generaller arasındaki gizli ittifak yine galip geldi. Türk ve Kürt sivilleri yine kaybetti. <br/><br/>Darbeyi Kürt generaller yaptı. DTP’yi kapatmak ise Türk Anayasa Mahkemesi’ne düşüyor. Bugün bunu yapmamaları için önlerinde bir neden kalmamış gibi. Ne hukuk ne Venedik Kriterleri DTP’nin kapatılmamasına yetiyor. <br/><br/>Anayasa Mahkemesi Türk generallerinin darbelerinde pek iyi bir sınav vermedi. Bakalım bugün Kürt generallerin darbesinde nasıl sınav verecek? Bu kez darbecilere direnebilecek, hukuku bir kez de barışın lehine yorumlayabilecek mi?<b></b> <br/><br/>***<br/><br/><font size="4"><strong>Sevgili Milli Themis</strong></font> <i><br/><br/>Bugün DTP’nin kapatılmamasını savunmak için en zor gün. Ama DTP kapatılırsa daha zor günler göreceğimizi bilenler ise bu zor günde bile seslerini çıkarıyor. İşte Genç Siviller’in DTP kapatma davasıyla ilgili Anayasa Mahkemesi’ne yaptığı cazip teklif: </i><br/><br/>Sevgili Milli Themis <br/><br/>Sen dünyadaki hemcinslerin gibi değilsin. Gözü açık bir adalet tanrıçasısın. <br/><br/>Bu yüzden bizi anlayacağına ve teklifimizi göreceğine inanıyoruz. <br/><br/>Bundan kısa bir süre önce AKP’nin kapatma davasına baktın. AKP’nin irticanın odağı olduğuna karar verdin. <br/><br/>Önce kapatalım gitsin diye düşündün ama kapatırsak daha çok oy alıp gelirler diye endişe ettin. <br/><br/>Kapatalım - kapatmayalım - kapatalım - kapatmayalım diye papatya falları tuttun. <br/><br/>Düştüğün bu ikilemin içinden ‘irtica’ suçunu 22 milyon lira para cezasına çevirerek çıktın. <br/><br/>Bugünlerde DTP konusunda da kararını açıklayacaksın. Belki de kararını çoktan verdin. <br/><br/>Gel sen bizi dinle, DTP’yi de kapatma. Cezası neyse öderiz. <br/><br/>‘İrtica’ suçu 22 milyon ederse, ‘bölücülük’ suçu da nerden baksan 15 milyon eder. DTP’nin oy oranının daha düşük olmasını ve iyi halini de göz önünde bulundurursak ceza 10 milyona rahat düşer. <br/><br/>Evet, 10 milyon da çok para ama nasıl olsa bir yolunu bulur öderiz. <br/><br/>Bir kısmını yeni partinin tabelaları için ayırdığı paradan DTP öder. Kalanını da barışın sürmesiyle kardeşleri, arkadaşları ölmekten kurtulacak Türkler ve Kürtler olarak denkleştiririz.</p>
<br/>
<br/>
<br/>



<br/>


<div id="taraf_not">
</div>

</div>


</div>
