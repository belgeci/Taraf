# Ergenekon’un özoğulları

*Yıldıray Oğur 23.03.2009*

<div class="taraf_structure_2col_1zq">
<div class="margen_n">



 <p>Yer, Kuzey Kıbrıs Türk Cumhuriyeti’nde Kıbrıs Türk Kuvvetleri Alay Komutanlığı. Tarih, 17 Mayıs 2008. Sabah 09.35. Alay’ın tarihindeki tüm komutanların resimlerinin duvara asılı olduğu özel hazırlanmış köşenin önünde Alay Komutanı Tümgeneral Ferhat Özgen sivil kıyafetli bir adamın karşısında esas duruşta bekliyor. <br/><br/>Burası Alay’ın önünde hatıra fotoğrafı çekilecek en sembolik yerlerinden biri. Her şeyiyle planlanmış bir poz bu. Belli ki bu fotoğrafın bizim anlamadığımız bir mesajı var. <br/><br/>Alay’ın tarihini arkasına almış komutanın karşısında esas duruşta durduğu, bir şeyler anlatıyormuş gibi objektife poz vermiş o adamın adı Durmuş Ali Özoğlu. <br/><br/>1962 Adana doğumlu olan Özoğlu, Kuvva-i Milliye Derneği’nde genel başkan yardımcılığı yapmış, Toplumsal Dönüşüm Yayınları’nın sahibi, bir dizi ulusalcı kitabın yazarı ve yayımcısı. <br/><br/>Bunun dışında ne orduda ne de başka bir devlet katında başka hiçbir resmî görevde bulunmamış. <br/><br/>Türkiye onu, bu fotoğrafın çekilmesinin üzerinden iki ay bile geçmeden Ergenekon soruşturması kapsamında tutuklandığında tanıdı. <br/><br/>Daha yakından takip edenler ise bu adı ilk kez 2005 yılında Kuvva-i Milliye Derneği Genel Başkan Yardımcısı olarak <i>Tempo</i> dergisine verdiği bir röportajdaki açıklamalarıyla öğrendi. Ergenekon iddianamesine de giren o açıklamalarında Özoğlu şöyle demişti: “Metropolleri kuşatan başta Kürt mafyası olmak üzere, tüm şehir terörüne karşı bir girişim başlatıyoruz. Tam 2.000 motorize ekipten oluşan telsizli istihbarat ekiplerini 2007 içinde hazırlıyoruz. Bu 2.000 kişilik ekip, öncelikli olarak İstanbul içinde ve iki yakada her türlü melanete karşı donanımlı olarak hareket edecek. Asli işleri istihbarat olan bu ekipler, başta Kürt mafyası olmak üzere her türlü mafya ve organize suç şebekesine karşı mücadele etmekle görevliler.” <br/><br/>Özoğlu’nun bu planlarda birlikte çalıştığı, bir zamanlar internette terör estiren Özel Büro adlı grubun kurucusu Erkut Ersoy, Ergenekon duruşmasında bu motorize ekiplerin amacının “Pazarda çantasını taşıyamayan kadınlara yardım etmek” gibi şeyler olduğunu iddia etti. Tıpkı Özoğlu’nun avukatının esas duruş fotoğrafı için “Esas duruş değil o, sohbet ederken çekilmiş” dediği gibi. <br/><br/>Peki, kimdi bu Durmuş Ali Özoğlu ve bir alay komutanı neden bir Ergenekon tutuklusunun karşısında esas duruşa geçmişti? <br/><br/>Bu soruya, son olarak Özoğlu ile ilgili basına yansıyan çok çarpıcı bir bilgiye bakarak cevap vermeye çalışalım. <br/><br/>O haberlere göre; Özoğlu 1991 yılında derin bir suikastla öldürülen DEP Diyarbakır İl Başkanı Vedat Aydın’ın cenazesinde halkın üzerine ateş edilmesiyle yaşanan ölümleri protesto için İstanbul’da yapılan molotof kokteylli gösteride PKK zanlısı olarak gözaltına alınmış. <br/><br/>Önce gazeteci olduğunu söyleyen ama bunu ispatlayamayan Özoğlu’nun üzerinden bir de sahte kimlikler çıkmış. Tüm bunlar gözaltına alındığı karakoldaki soruşturma evrakına girmiş olmasına rağmen sevk edildiği İstanbul Emniyeti’nde hem serbest bırakılmış hem de dosyası yok edilmiş. (Dönemin İstanbul Emniyet Müdürü’nün Mehmet Ağar olduğunu da hatırlatalım) <br/><br/>Gelin bir de Özoğlu Ergenekon’da gözaltına alındığında aynı zamanda ulusalcı bir partinin genel başkanı olan avukatı Yusuf Erikel’in müvekkilini nasıl savunduğunu yeniden hatırlayalım: <br/><br/>“Müvekkillerimin çok açık faaliyetlerinin Genelkurmay’ın bilgisi dışında olduğu düşünülemez. Toplumsal Dönüşüm Yayınevi de, Genelkurmay’ın onayını almış bir yayınevidir. Bize göre bu yayınevini ve yöneticilerini, bu suçla ilintilemek, devletin hayati birimleri tarafından onay almış böyle bir yayınevini suçlu göstermek, doğrudan devleti yıpratacak bir karar olacaktır.” <br/><br/>Ergenekon’da karşımıza çıkan en ilginç insan hikâyelerinden biriyle karşı kaşıyız. Kafanızda şimşekler çakması için Özoğlu hakkında birkaç not daha. <br/><br/>Durmuş Ali Özoğlu’nun Temmuz 2008’deki Ergenekon dalgasında birlikte gözaltına alındığı Kemal Aydın ve Neriman Aydın Ankara’da Harp Okulu öğrencilerine nedenini açıklayamadıkları özel bir ilgiyle ağabeylik, ablalık yapan, evlerine genç teğmenlerin gelip gittiği iki kardeş. <br/><br/>Özoğlu’nun sahibi ve yöneticisi olduğu Toplumsal Dönüşüm Yayınları’nın bastığı kitaplar arasında Genelkurmay’a bağlı SAREM’de çalışan bazı emekli generallerin PKK, Ermeni sorunu, irtica üzerine yazdığı kitaplar, Mustafa Yıldırım’ın istihbarat raporlarıyla sivil toplumu fişlediği <i>Sivil Örümceğin Ağında</i> kitabı, Ergenekon tutukluları Ergun Poyraz ve Adil Serdar Saçan’ın bazı “operasyonel” kitapları ve adı Dink cinayetinde duyulan emekli Albay Hüseyin Mümtaz’ın kitapları da var. Özoğlu’nun da birinin adı <i>Şifre Çözüldü-Masonlar’dan Türkiye’ye Kanlı Hediye Asala- PKK </i>olan kitapları var. <br/><br/>Aynı yayınevinin www.toplumsalhaber.com isimli bir de haber sitesi var. Sitenin başyazarı Rauf Denktaş. Sitede Durmuş Ali Özoğlu’nun Silivri’den yazdığı mektuplar da yayınlanıyor. Öfke dolu mektuplarda en çok dikkat çeken “Mustafa Kemal’in askerleri” vurgusu ve orduya gönderilen mesajlar. Ama en çok dikkat çeken, bir mektubun sonuna iliştirilmiş şu not: <br/><br/>“Sizlere çok daha önemli konuları ve askerlerle dostluğumu kesmem gerektiği uyarılarını aktarabilirdim ama şimdi değil. Tüm okuyuculara ve yürekli dostlarıma sonsuz sevgim ve selamlarımla.” <br/><br/>Sorumuz baki: Peki, Durmuş Ali Özoğlu kimdir?</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4640.htm), [web.archive.org (arşiv bağlantısı)](http://web.archive.org/web/20090913020402/http://www.taraf.com.tr:80/makale/4640.htm)
