# ‘Sarı Sendikalar’, ‘Sarı AKP’ye karşı

*Yıldıray Oğur 09.05.2008*

<div class="taraf_structure_2col_1zq">
<div class="margen_n">



 <p>Bundan 75 yıl sonra devlet sırları açıklanırken acaba 2008 yılının nisan ayında Başbakan Recep Tayyib Erdoğan’a, Mine G. Kırıkkanat’ın Paris’ten, Nâzım Hikmet’in de takıldığı bohem bir cafe’nin önünde çekilmiş resminin arkasına yazıp gönderdiği tebrik kartı da açıklanır mı? <br/>
“Kıllı, kısa bacaklı mahlûkat hakkında söylediğiniz ‘Ayaklar baş olursa kıyamet kopar’ sözlerinizden dolayı sizi canı gönülden tebrik ederim Sayın Başbakan, aramıza hoş geldiniz” diyen kart.<br/>
Hazır devlet sırları açıklanıyor bari yine aynı günlerde Başbakan’a, eski hocası Necmettin Erbakan’dan, kalan son ortak dostlardan biri vasıtasıyla gelen mektup da açıklansın. Altın yaldızlı kalemle, Versace’nin en iyi müşteriler için özel olarak ürettiği fermana yazılmış “Sevgili oğlum, senden ümidi kesmiştim ama 1 Mayıs’ta vatan millet düşmanlarına Taksim’i inatla vermemen ‘devlet bize bokunu yedirse bile bizim devletimizdir’ şuurunu muhafaza ettiğini ispatladı bana. Ben de vaktiyle bizim hiçbir dâhlimiz olmamasına rağmen aman ‘devlet-ebed-müddet’e bir zeval gelir korkusuyla ortaya dökülen malum Susurluk pisliğinin üzerine oturmuştum. Işık açıp kapatan isyankârlara ‘Gulu gulu dansı yapıyorlar’ demiş, devletime gelecek okları kendi üstüme çekmiştim...” diye başlayan devleti öven uydurma hadisler ve ‘ulu hakan’ Abdülhamit kıssalarıyla süslenmiş uzun mektup.<br/>
Tabii bir de ilginç ve cesur analizleri olan Özden Örnek’in birkaç yıl sonra yine birinin ele geçirip yayınlamasını beklediğimiz günlüklerine bu açıklama üzerine düştüğü not; “Bu devletin resmî ideolojisidir jakobenizm, istersen İETT işçisi Kasımpaşalı bir futbolcu ol, bu devletin iktidarına gelmişsen, eğer üstün başında bir şey yok, kafan da biraz karışıksa, o iktidar sana kendi frakını giydirir.”<br/>
Arşivlerin açılmasını, 75 yılın dolmasını beklemeye gerek kalmayacak ifşaatlar da var tabii. Mesela 1 Mayıs’la ilgili bu fena halde sağcı kararı alırken, kapatma davasına karşı strateji belirlenirken, 301’le ilgili taslak hazırlanırken üstün devlet tecrübesini konuşturup “Devletle kavga edilmez, bizi kapatmaya çalışsa da devlet bizimdir, devlet yönetmek çoluk çocuğun işi değil” mavraları atan Cemil Çiçek ve onun small, medium, large boylarının yapıp ettiklerini öğrenmek için o kadar beklememize gerek kalmayacak anlaşılan. <br/>
Patronun işbirlikçisi ‘Sarı Sendikalar’ gibi iktidarın işbirlikçisi ‘Sarı AKP’liler’ her an beyaz bayraklarla Meclis sıralarında yer değiştirebilir. Sağcılıktan beyinleri yaşlanmış, devletle azıcık gerilim bile yüreklerini pır pır ettirmiş ‘Sarı AKP’liler’ isminin açıklanmasını istemeyen PKK itirafçıları kılığında pişmanlık yasasından yararlanmak üzere çoktan iktidar gazetelerinin Ankara temsilciliklerinin şefkatli kucaklarına teslim olmuş durumdalar. <br/>
“Aman çoluk çocuğum var Fikret Bey, Ruşen Bey, Murat Bey sizin bu askeriyede, CHP içinde çok tanıdığınız vardır, araya girseniz de beni bu kapatılacak partide siyaset yapmış olma belasından kurtarsanız, söz bundan sonra ikbal tutkusundan başka tutkum, devletten başka partim, idare-i maslahatçılıktan başka ideolojim olmayacak” diyerek yalvar yakar, eski sağcı, muhafazakâr günlerine ışınlanma dilekçeleri yazdıkları artık devlet sırrı bile değil. <br/>
‘Sarı AKP’ cumhuriyetin esas patronlarına öykünüp kendisine oy vermiş ‘hasolara, memolara’ jakobencilik tafraları atarken, memleketin bu esas patronlarla ilişkileri hep sıkı tutmuş ‘Sarı Sendikaları’ da 1 Mayıs’ta Taksim’e çıkmaya hazırlanıyor. Sarı sendika dediğim için yanlış anlaşılmasın ‘Maocu bozkurtlardan’ değilim. Belki goşistliği kabul edebilirim, bir tür radikal demokratlığı. <br/>
Ama keşke ben ‘Maocu bozkurt’ onlar da ‘sosyal faşist’ olsaydı da geçen yıl memleketin 27 Nisan’da muhtıra yemesinin üstünden daha üç gün geçmeden 1 Mayıs’ta sanki hiç böyle bir şey olmamış gibi davranıp, Taksim’e çıkma savaşı vermelerini görmeseydim. 1 Mayıs’ı kutlamak isteyen binlerce kişiyi bu kez İstanbul dukalığının yakında kendi vergilerini de toplamaya başlamalarından korkulan korkunç yöneticileriyle baş başa bırakmıştı bu fetihçi sarı sendikacı azmi. <br/>
Sahici patronlara karşı grev, askerî vesayete karşı demokrasinin yanında durmak söz konusu olduğunda iyice sararan bu sendikacıların azmi bu yıl 1 Mayıs’ta emek, özgürlük edebiyatı yapmadan bir süre önce de CHP’yi fethetmek için devredeydi. Gazetelere işçiler adına ‘Çekil aradan Baykal, yoksa CHP iyi parti’ ilanları verdiler. <br/>
Yoksa sosyali bile kalmayan faşist partimiz CHP’den hâlâ ümitvar bu sarı sendikacılık acaba 77 1 Mayısı’ndan önce söylendiği gibi ‘sosyal faşist’ miydi? <br/>
Sahi arşivler açıldığında, devlet sırlarının açıklanma vakti geldiğinde 1977 1 Mayısı’nda ölen 36 kişinin gerçek katilleri de ortaya çıkacak mı? Yoksa o belge herkesin sandığının aksine devletin arşivlerinde değil de Türkiye solunun bir türlü açıkça konuşulmayan el değmemiş hafıza arşivinde mi duruyor? <br/>
Mesela bir gün psikolojik engelleri aşıp o belgeye ulaştığımızda 1 Mayıs’tan önce ‘Maocu bozkurtlarla’, ‘sosyal faşistler’ arasında bitmek bilmeyen kavgayı, gazetelerin çatışma çıkacak yayınlarıyla mitinge tarafların ‘dolu’ gelmesini, ilk silahın aslında nerde patladığını, sular idaresi üstünden, Continental otelinden ve beyaz Renault arabalardan kalabalığın üzerine ateş açıldığı söylenmesine rağmen sadece dört kişinin kurşun yarasıyla ölmesi, geri kalanının ise ezilme ve benzer nedenlerle hayatını kaybetmesinin anlamını, bu katliamla solun şiddetle ilişkisi arasında bir ilişki olup olmadığını da öğrenebileceğiz.<br/>
Tüm bunları öğrenmeden de bu ülkede tüm iktidarlar sarı iktidar kalacak, tüm muhalefetler onlara baka baka sararıp solacak.<br/>
<br/>
30.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/533.htm), [web.archive.org (arşiv bağlantısı)](http://web.archive.org/web/20090913020442/http://www.taraf.com.tr:80/makale/533.htm)
