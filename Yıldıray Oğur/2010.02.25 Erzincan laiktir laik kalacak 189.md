# Erzincan laiktir laik kalacak

*Yıldıray Oğur 25.02.2010*

<div class="taraf_structure_2col_1zq">
<div class="margen_n">



 <p>“Üç adet yeşil karton kapaklı içerisinde ve üzerinde Arapça olduğu düşünülen yazılar bulunan kitap.” <br/><br/>“Bir adet kırmızı karton kapaklı içerisinde ve üzerinde Arapça olduğu düşünülen yazılar bulunan kitap.” <br/><br/>“Bir adet teşekkür ederim Allah’ım yazılı CD. ” <br/><br/>Sanıklarla birlikte ele geçirilenler listesindeki ilk iki kitap galiba Kur’an. <br/><br/>Üçüncüsü ise İsmail YK kadar satmış Minik Dualar Korosu’nun en popüler ilahisinin yer aldığı bir CD. Küçük çocuklardan oluşan koronun modern ve sevimli ilahisi şöyle ¨“Teşekkür ederim Allah’ım, Seni çok seviyorum Allah’ım.” <br/><br/>Büyük ihtimalle bir çocuğa ait olan bu sevimli ilahi CD’sinin delil klasörüne girdiği adli soruşturmayı yapan kişi, evi aranırken kızına ait çizgi filme el konulması hepimizin içini burkan Başsavcı İlhan Cihaner. <br/><br/>Peki, 150 yıldır bu coğrafyada bu kıyafetler ve bu yaşam tarzıyla yaşamaya çalışan bir cemaate 2007 yılında hem de merkezi İstanbul Fatih İsmailağa iken Erzincan’da hem de Kılık Kıyafet Yasası’na muhalefet gibi suçlarla ucu bakanlara kadar ulaşan bir soruşturma başlatılmasının sebebi hikmeti neydi? <br/><br/>En kritik sorudan başlayalım: Bu soruşturma nasıl başlamıştı? <br/><br/>Temmuz 2007’de atanıyor Erzincan’a Cihaner. Bir ay sonra da şehirdeki 3. Ordu’nun başına Saldıray Berk geliyor. <br/><br/>İmzalarını Ergenekon diye atan, Ordu’nun girişine Ergenekon davasına inat Ergenekon köşesi yaptıran bir isim Berk. <br/>Gerisini Cihaner kaynaklı ve meyilli haberlerden, internet sitelerinde bir türlü yeterince köpürtülemeyen o Cihaner iddianamesinden takip edelim. <br/><br/>Cihaner’e dayandırılan hikâyeye göre Başsavcı 2007’de şehre gelir gelmez “İsmailağa cemaatinin şehirde gözle görülür biçimde etkinliklerini arttırdığını” gözlüyor. <br/><br/>Herhalde bir sabah camından bakıyor, sokaklarda her zamankinden daha çok sarıklı erkek ve çarşaflı kadın görüyor, rahatsız oluyor. Soruşturma açmaya karar veriyor. Gözlemden delile yürüyor. Polisten bilgi istiyor. “Dinci polis” tabii istihbarat vermiyor. Sonra Jandarma’ya başvuruyor. İşi gücü bu “dincileri” izlemek olan Jandarma döküyor istihbaratı Cihaner’in önüne. Ne ararsan var: Yani her ilde üç beş bulunan yasadışı Kur’an Kursları, her vakfı incelesen çıkacak izinsiz para toplamalar, okula gönderilmeyen kızlar. İrşat ve tebliğ faaliyetleri, rejimin temel niteliklerini tehdit eden bolca sarık ve çarşaf. <br/><br/>Tüm bu delillerden hareketle Cihaner 150 yıllık sosyolojik bir gerçek olan cemaati keşfediyor, böylece soruşturma birden 16 ile yayılıveriyor. Yasayı ihlal pahasına polise güvenmediği için şehir merkezinde Jandarma’yla çocukların gittiği Kur’an Kurslarını basıyor, çocuklar karakollara taşınıyor, şehirde rahatsızlıklar artıyor. <br/><br/>Başsavcı işini kolaylaştırmak için ise 150 yıldır merkezi Fatih İsmailağa olan cemaatin merkezini Erzincan’a taşıyor. <br/><br/>Aralarında 80’ine dayanmış, cemaatin çok hasta lideri Mahmut Ustaosmanoğlu, en medyatik ismi Cübbeli Ahmet Hoca, Bakanlar Hilmi Güler, Osman Pepe, Binali Yıldırım, İstanbul Büyükşehir Belediye Başkanı Kadir Topbaş, <i>Yeni Şafak</i>’ın sahibi Ahmet Albayrak gibi isimlerin olduğu 69 kişinin telefonlarını dinlemeye başlıyor. <br/><br/>“Tarikat lideri rüyasında Cumhuriyet’i yıkmış” gibi başlıklarla köpürtülen o telefon kayıtlarında aslında hiç sürpriz yok. Resmen yasadışı olan ama sosyolojik olarak var olan bir topluluk hangi tür işleri yapmak zorunda kalırsa onlar var. <br/><br/>Başsavcı bir sabah bu isimlere yönelik Türkiye’yi şok edecek bir “rövanş” operasyonu yapmaya hazırlanırken, Erzurum savcıları hukuki kılıfına uydurdukları bir adli hileyle soruşturmayı elinden alıyor. Soruşturma Erzincan ve somut olayla ilgili isimlerle sınırlandırılıyor. <br/><br/>Ama Jandarma ile Cihaner’in laiklik paslaşmaları bununla bitmiyor. <br/><br/>Şubat 2009’da bu kez Jandarma’ya yazı yazarak başkaca dinî grupların kentteki faaliyetlerine ilişkin araştırma yapılmasını istiyor. Jandarma da anında “önleyici dinlemelere” başlıyor. <br/><br/>Önce Ankara merkezli bütün hayatlarını Said Nursi’nin risalelerini okuyarak geçiren, hiç evlenmeyen Kurdoğlu cemaatinin askeriye içindeki üyelerine karşı bir soruşturma açılıyor ardından altın vuruş bütün bu operasyonların esas hedefi olan Fethullahçılara geliyor. <br/><br/>Cihaner’in askeriyeyle dansı bitmiyor. Hava Kuvvetleri Komutanlığı Askerî Savcılığı’ndan, Kayseri’de hipnozcuların bile devreye girdiği ‘Işık evleri’ dosyasını istiyor. Hatta bizzat gidip askerî savcılarla görüşüyor. Aynı gün bankalarla yazışarak, Gülen tarikatının isimlerinin beş yıllık para akışını soruyor. <br/><br/>“Bundan daha doğal ne var burası şeyhler, müritler ülkesi değil” diyenler için tüm bu soruşturmalardan daha normal bir şey yok. <br/><br/>Ben de zaten 2007-2009 arası Erzincan’ın memleketin laiklik karşıtı gruplarla mücadele merkezine dönüşmesini anlamayanlar için yazdım tüm bunları.</p>
<br/>
<br/>
<br/>



<br/>


<div id="taraf_not">
</div>

</div>


</div>
