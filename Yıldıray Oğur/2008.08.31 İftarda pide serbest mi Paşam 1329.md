# İftarda pide serbest mi Paşam?

*Yıldıray Oğur 31.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Yeni Genelkurmay Başkanımız görev teslim töreninde “hükümet programını” okurken şöyle şöyle de demiş:</p><br/>
<p>“Toplumun bir kesiminde yaşam tarzının oluşumunda dinî düşüncelere büyük ağırlık verildiği düşüncesi hâkim ve bundan büyük endişe duyuluyor. Hükümetin bu endişeyi ciddiye alması toplumsal huzur için zorunluluktur.” </p><br/>
<p>“Güçlenen bazı cemaatler ekonomiyi yönlendirmeye, sosyo-politik yaşamı biçimlendirmeye, dine bağlı bir yaşam tarzı olarak sosyal kimlikleri ortaya koymaya çalışmakta.”</p><br/>
<p>Şimdi bu konuşmanın altına imza atmayacak kaç tane başörtüsü tartışmasında 3. yolcu liberal-solcu aydın, Ergenekon’da 3. yolcu sosyalist solcu, laiklik kaygıları olan liberal- demokrat, AB’yi savunan ama Atatürkçü sosyal demokrat aydın yazarçizer tanıyorsanız bana isimlerini yazın lütfen. </p><br/>
<p>İşte siyasal fay hattının sizin zannettiğiniz yerden geçmediğini ortaya koyan, ordumuzla aranızdaki gereksiz tüm gerginlikleri ortadan kaldıracak ‘askerî müşterek’ tespitiniz; Türkiye muhafazakârlaşıyor, eyvah bir şeyler yapmalı. </p><br/>
<p>Uzun süre yazdınız. Yaşam tarzı kaygılarına saygı diye kulak çektiniz. “Cemaatleşme sosyal devlete engel” diye yalancıktan teorize bile ettiniz. Ama bakın bunca emek boşa gitmemiş. Paşalar oturup sizi okumuşlar, arada sizden Habermas’ı bile kapmışlar. </p><br/>
<p>Bu kez Türkiye muhafazakârlaşıyor tespiti “etrafta başörtülü cip sürücüsü kadınlar arttı”, “plajlardaki haşemalı kadınlar dehşet saçtı” gibi kötü niyetli gözlemlerden daha güvenilir bir kaynaktan geliyor: Memleketin en ciddi sosyolojik araştırmalarını yapan, yıllardır vatandaşlarını köşe bucak izleyip dinleyen kurumun başkanından.</p><br/>
<p>Manşetler atılsın, makaleler yazılsın; Ordu ile modernist sol-liberal aydınlar uzlaştı. </p><br/>
<p>Peki, kime karşı uzlaştılar? Paşanın bu mesajları kime?</p><br/>
<p>Ne zaman yapıldı bu konuşma? Ramazan’a günler kala.</p><br/>
<p>Ramazan ne? “Yaşam tarzında dinî düşüncelere büyük ağırlık verileceği günler.”</p><br/>
<p>Yani ey normal zamanda bir ekmek almak için bin bir naz edip, Ramazan’da bir saat iftar pidesi kuyruğunda bekleyen Ahmet Bey. </p><br/>
<p>Ve ey Ramazan geldiği için çorba-makarna üzerine kurduğun ucuz mutfak tezgâhını kökünden değiştirip, toprak kaplarda, kısık ateşlerde saatlerce güveç pişiren Ayşe Hanım.</p><br/>
<p>Öyle hiçbir şeyden haberiniz yokmuş gibi, masum masum bakmayın yüzümüze. Neler karıştırdığınızın gayet iyi farkındayız? </p><br/>
<p>Farkında mısınız? Yaşam tarzınızda Ramazan bahanesiyle aniden dinî düşüncelere büyük ağırlık vererek endişe yaratmaktasınız. </p><br/>
<p>Ulusal güvenlik makinesinin pide-güveç kokularınızla burnu kırıldı, kırmızı alarmlar yanıyor. </p><br/>
<p>Ne gerek var toplumsal huzuru homini gırtlaklarınız için bozmaya, üniter ulus devleti pastırmalı kurufasulyeye tercih etmeye. O üniter laik devlet olmasa o afiyetle yediğiniz pastırmalı kurufasulyenin adı risotto olmaz mıydı? </p><br/>
<p>İbadeti gösterişle karıştırıp, açık açık yemeyip içmemeye ne gerek var. Hepimiz Müslümansız, orucun da evde kazası olmaz mı?</p><br/>
<p>Size iyilik yapıp çay, pasta, karpuz ikram edenlere “niyetliyim, oruç tutuyorum” diye kafa tutmalarınız filan çok endişe yaratıyor. Bu ani retler toplumsal barışı zedeliyor. Bugün kestaneli, krokanlı bir dilim pastaya hayır diyen yarın ne yapmaz? </p><br/>
<p>Ayrıca ikide bir herkesin içinde “iftara bekliyoruz”, “iftara davetliyim”, “akşam iftarda bir güllaç yaptım”, “sahurda temcit pilavı yiyeceğiz, elma kompostosu da yaptım tok tutar” diye Goebbels’in bile aklına gelemeyecek propagandist yöntemlerinizi bu ülkenin laik delikanlıları yer mi sandınız? </p><br/>
<p>Kesif iftar sofraları donatarak toplumsal bilinçaltına yolladığınız “işte şeriat gelirse her gün böyle yiyip içeceğiz” mesajlarınız Jandarma İstihbaratı’ndan kaçar mı sandınız?</p><br/>
<p>Zaten 70 milyon birbirinden değişik karakterde insanın oruç tutanları ve tutmayanları arasında akla hayale gelmeyecek 70 milyon adet farklı gerilim ihtimali ortada durmakta. Her an sigara krizine girmiş biri, yüzüne sigara üfleyen başka birine cihadı bahane edip saldırabilir. Zaten gazeteler “oruç tutmadığı için birisinin başına bir şey gelse” diye pusuya yatmış beklemekteler.</p><br/>
<p>Bari bu Ramazan iki kişiden kalabalık iftar yapıp “dine bağlı bir yaşam tarzı olarak sosyal kimliklerinizi” ortaya koymayın. “Oruç tutuyorum” değil, “yemek yemek istemiyorum”, “şok diyetteyim” diyin, toplumsal barışın bir ucundan da siz tutun. Yoksa...</p><br/>
<p>Bakın şimdiden Deniz Baykal’ı kesmedi bu konuşma:</p><br/>
<p>“Bu güzel konuşmalar daha önce de yapıldı, ben de defalarca benzeri konuşmalar yaptım, uyarılarda bulundum. Komutanlar da benzeri konuşmalar yaptı. Sonuç ne oldu? Türkiye belli bir yola sokuldu ve öyle devam etti. İktidar bu konuşmaları, uyarıları hiç dikkate almadı. Maalesef Türkiye sokulduğu bu yolda sürükleniyor.”</p><br/>
<p>Dikkat! Ramazan geliyor. Yaşam tarzlarında dinî düşünceler ağırlık kazanacak yine. Bir güveç kabının en lezzetli yerine doğru sürüklenecek devletimiz. Ve sıcak pidenin içinde eritilmiş tereyağı kadar kayganlaşacak rejimimiz. Bir sabah sahura sizi kaldıran davulcunun sesi olmazsa sorumlusu ballanmak üzere balkona bıraktığınız fırından yeni çıkmış baklava tepsileriniz...</p><br/>
<p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1744.htm), [web.archive.org (arşiv bağlantısı)](http://web.archive.org/web/20090912064626/http://www.taraf.com.tr:80/makale/1744.htm)
