# Ergenekon Bilgi Sınavı

*Yıldıray Oğur 04.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Evet, Ergenekon İddianamesi 2455 sayfa, geçen cuma günü dağıtılan iddianamenin ekleri 50.000 sayfadan çok.</p><br/>
<p>Dün akşam elektrikler kesikti, çalışamadınız. </p><br/>
<p>Hepsini anlıyorum ama siz de anlayın artık bunun bahanesi yok. Bundan sonraki hayatınızı Türkiye Cumhuriyeti’nde sürdürmekte kararlıysanız bin bir zorlukla önünüze getirilmiş “Türk Gayri-Resmî Tarihi’ne Giriş” kitabı hükmündeki iddianameyi ne yapıp edip okuyacaksınız. </p><br/>
<p>İddianamenin eklerindeki işlenmemiş ham malzemeyi gözden geçirirken bu soruşturmada tutuklu bulunan, hakkında çok fazla şey bilmediğimiz bazı isimlerin dudak uçuklatan ilişkilerini, kim asker kim sivil birbirine geçmiş girift bağlantıları görünce Ergenekon hakkında kafanızda bir fikir oluşmaya başlıyor. </p><br/>
<p>Ve notlar alarak okudukça kafanızda pek çok soru işareti beliriyor.</p><br/>
<p>Bu kadar bilgi, iddia, evrak, delil, rapor, telefon, msn kaydı arasında yolunu kaybetmemeyi başarabilen iyi gazeteciler için de ipuçlarıyla dolu bereketli bir haber kaynağı iddianame ve ekleri. </p><br/>
<p>Belki birine bir faydası olur, belki biri ucundan tutar, peşinden gider ve hepimizi aydınlatır, birine başka şeyler çağrıştırıyor, düğüm çözülür ve en önemlisi de zamanımızın Erbakanlarının “Ergenekon fasa fiso” karalamalarıyla kafası karışmış birilerinde “ya burada sahiden aydınlanması gereken karanlık bir şey var” fikrini uyandırır diye işte size 11 sorudan oluşan Ergenekon uzmanlık sorusu testi. </p><br/>
<p>Test Ergenekon soruşturmasında tutuklanan, haklarında çok az şey bildiğimiz Ergenekon’un yardımcı erkek oyuncularının poliste ve savcılıkta verdikleri ifadelerinden yola çıkarak hazırlandı. Yani biraz detay ve kazık sorular.</p><br/>
<p>Ama bu sorulara adamakıllı bir cevap bulmadan da hiçbirimize huzur yok. </p><br/>
<p>Hepimize başarılar!</p><br/>
<p>1) Kara Kuvvetleri Komutanlığı sosyete kuyumcusu olarak bilinen Hayrettin Ertekin’e yeni brövesi için sipariş verdi mi? Ertekin’in sipariş üzerine sekiz adet alternatif gönderdiği ve şu anda KKK’nın kullandığı yeni brövenin Ertekin tarafından hazırlandığı doğru mu?</p><br/>
<p>2) Sabancı suikastından hemen bir gün sonra Tuncay Güney ve İşçi Partili Adnan Akfırat kiminle görüşmek için Sabancı Center’a gidiyorlar? Onlara bilgi vereceğini söyleyen kişi neden Tuncay Güven’i kovdu?</p><br/>
<p>3) Ergenekon tutuklusu emekli Binbaşı Zekeriya Öztürk’ün evinden neden Şemdinli’deki Umut Kitabevi’nin bombalanmasıyla ilgili soruşturmanın bin sayfayı bulan evrakı çıkıyor? Tüm mesaisini bu işlere veren ve sadece küçük birkaç gazete ve sitede yazılar yazan Öztürk hayatını nasıl kazanıyor? </p><br/>
<p>4) Yine Hayrettin Ertekin’in memleketi Develi için yaptırdığı bir sitede neden özgeçmişini “1983 yılında terfien Genel Kurmay Karargâhı’na tayin olmuştur. Sırasıyla bilgisayar ve muhabere eğitimi, bilişim ve istihbarat kursu gören Ertekin çalışmaların sonucu dört yıllık eğitim yaparak ABD as. İst. Uzmanlık sertifikası almış olan Hayrettin Ertekin sırasıyla M.S.B Özel Kalem Müd., NATO enf dairesi , Brüksel NATO (mons) karargâhlarında başarılı görev yapmıştır” diye yazdırdı? Bu zararsız site daha sonra neden devlet tarafından kapatıldı? </p><br/>
<p>5)Polis tarafından öldürülen gazeteci Metin Göktepe Hayrettin Ertekin hakkında hangi haberleri yaptı? Ertekin bu haberlerden niye çok rahatsız oldu, polisteki ifadesinde “Aramızda husumet var, bu söylentileri o çıkardı” dedi? </p><br/>
<p>6) Ertekin’in polise verdiği ifadede sahibi olduğu <i>Business Channel</i>’dan Can Ataklı’nın kovulması olayını da anlatırken; adını verdiği tanıdık bir tümgeneralin kendisine telefon açtığını ve “Şu anda kanalınızda Kürtçe bir film oynatılıyor, bu size hiç yakışmadı” dediğini, bu telefon üzerine filmi yayından kaldırtıp, müzik yayınına geçtiklerini ve Can Ataklı’yı da bu yüzden işten attığını söyledi. Bu doğru mu? </p><br/>
<p>7) Orhan Pamuk suikastı tetikçisi olarak yakalanan Selim Akkurt ile ilgili telefon görüşmelerinde geçen “Hrant Dink’in katilleriyle görüşmüştü” ifadeleri doğru mu? Bu iddia Dink cinayeti soruşturmasında dikkate alınıp araştırılacak mı?</p><br/>
<p>8) Soruşturmada ele geçen evraklar arasında yer alan bir belgede Abdullah Öcalan’ın Şam’da kalırken asansörde karşılaştığı ve yanında küçük kızı olduğu için konuşamadığını söylediği Türk askerî ateşe kimdi? </p><br/>
<p>9) Ergenekon’da tutuklu Bandırma’da yaşayan bir emekli astsubay olan Orhan Tunç’un askeriyede nasıl bağlantıları var? Neden Ümit Sayın’a “Telefonda konuşamayız, seni teskin etmek için muhterem bir zatın Ankara’da ses kaydını da dinleteceğim, askerler artık çok rahatsız üç gündür uyumuyorlar” dedi? Ümit Sayın, Ergenekon tutuklamaları başladıktan sonra neden Orhan Tunç’u arayıp, bu işin ucunun kendisine dokunup dokunmayacağı konusunda güvence istedi? Tunç da neye dayanarak “Yukarıdakilerle konuştum, endişelenme” diye cevap verdi? </p><br/>
<p>10) Patlayıcı madde yapımında kullanılan sıvılarla yakalanan Muzaffer Şenocak neden Afrika ülkelerinde sahte bir NATO kimliğiyle paralı askerlerin yetiştirildiği kurslara katıldı? Neden hem eski eşine hem de evlenmeyi düşündüğü kız arkadaşına Özel Kuvvetler’de çalıştığını söyledi? Sonra neden ifadesinde “Beni yanlış anlamışlar, onlara böyle bir şey söylemedim” dedi? Evinden cephanelik çıkan Fikret Şamil Emek’in Ankara’daki güvenlik şirketinde çalışması bir tesadüf mü?</p><br/>
<p>11) Muzaffer Tekin’in babası Raci Tekin Özel Harp Dairesi’nde mi, MİT’te mi çalıştı? Yakın tarihin en karanlık olaylarından 1966’da gazeteci İlhami Soysal’ın dövülüp bir yere atılması olayına karıştı mı? Bu konuda bir soruşturma yürütüldü mü? </p><b><br/>
</b><p align="right"></p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1454.htm), [web.archive.org (arşiv bağlantısı)](http://web.archive.org/web/20090912064519/http://www.taraf.com.tr:80/makale/1454.htm)
