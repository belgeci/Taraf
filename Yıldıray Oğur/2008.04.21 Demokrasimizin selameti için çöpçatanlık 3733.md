# Demokrasimizin selameti için çöpçatanlık

*Yıldıray Oğur 21.04.2008*

<div class="taraf_structure_2col_1zq">
<div class="margen_n">



 <p>Türkiye’de ulusalcı ‘dip dalganın’ ideologunun başına yandan taktığı kasketi ve Paris hatıralarıyla ünlü Atilla İlhan olması size de ilginç gelmemiş midir? <br/>
Herhalde yakın bir zamanda kaybettiğimiz Atilla İlhan’a da bu durum ilginç gelmiş olacak ki ünlü “Hangi Batı’ kitabında iyi Batıdan ve kötü Batıdan bahseder. Batının bile terk ettiği, Batıya rağmen bir Batılılıktır bu. Bir nevi platonik aşktır.<br/>
Türk laikleri için Batı ne onunla ne de onsuz yapılabilecek belalı bir aşktır, terketmesinden korkulan ama her gün evden çıkarken kafasına terlik fırlatılan bir sevgili. <br/>
Batı, yolunda saçların süpürge edildiği ama ihanetten, arkadan vurmaktan, vazgeçmeyen, hiç anlamaya çalışmayan, kıymet bilmeyen, duygularıyla oynayan belalı, umursamaz, nankör sevgilileridir.<br/>
Kıskançlık nöbetleri Batıyı da bezdirmiştir. AKP kapatma davasına Batıdan gelen eleştirilerle şiddet dozu yükselen tüm bu öfkenin, gözyaşının, salyasümüğün nedeni de artık uzun süredir yürümeyen bu ilişkinin tümüyle bitiyor olması. <br/>
O kadar garip ki. Ve bir o kadar hüzünlü ki, çılgın aşığın son hallerini izlemek. Bir taraftan Batılı kurumlardan gelen AKP’yi destekleyen açıklamalara karşı “içişlerimize karışmayın” diye maraza çıkarmakta.<br/>
Ama diğer taraftan aynı AB’li yetkililerin Türk laiklerini destekleyen açıklamalarını manşetlerine çekerek Batıdan, yani bu aşktan, vazgeçmemekte. <br/>
Batının içişlerimize karışması değil mesele. Batılılar, AKP’ye karşı Türk laiklerini destekleyen açıklamalar yaptığı sürece buyursun gelsinler, karışsınlar, bizim içişimiz, onların içişi. Ayrımız gayrımız yok.<br/>
Ama ya Batıdan beklenen, ‘Batı görmüş, aydın, çağdaş, Batılı yetkililerden’ beklenen bu açıklamalar bir türlü gelmezse. İşte camlarda yollarını gözlemekten yorulmuş laik gazeteler bu kez halüsinasyon görmeye başlıyor. <br/>
Bazen gaipten “Barroso AKP’ye Mahalle Baskısı’nı soracak” diye bir şey duyup manşetlerine çekiyorlar, bazen de “Lagendijk’ten AKP’ye: İran’a değil Avrupa Bakın” diye bir şey uydurup mutlu oluyorlar.<br/>
Bu sevdadan vazgeçmiyorlar. Üşenmeyip, oturup ABD Dışişleri Bakanı Rice kapatma davası konuşmasında ‘kaç kez laiklik dedi’ diye sayıyorlar. <br/>
Laiklik derken mi demokrasi derken mi yüzü daha neşeliydi, sesi daha güçlüydü anlamaya çalışıyorlar. <br/>
Teselliyi bu hayali açıklamalarda buluyorlar. Bu güzel hayalleri Barroso’dan, Lagendijk’ten gelen “biz böyle bir şey söylemedik” tekzipleri bozuyor. <br/>
Boş hayaller suya düşüyor ama “Batı görmüş adam ancak böyle konuşur, bizi destekler” diye düşünenler için kimin ne deyip ne demediğinin artık bir önemi de yok. <br/>
‘Batıya rağmen Batıcı’ kendi adının baş harfiyle sevgilisinin adının baş harfini kalpler içinde boş sayfalara çizmekten vazgeçmiyor. <br/>
İşte bu ruh halinden, bu aşkın böyle bitmesinden korkmalıyız. Hem de çok korkmalıyız.<br/>
Ümidini yitirmiş çaresiz bir âşıktan daha tehlikelisi ne olabilir? <br/>
Her an hepimize zarar verecek bir çılgınlık yapabilir.<br/>
Yani demokrasimiz, tarihinde hiç olmadığı kadar tehlikede.<br/>
Tedirginliğinizi artırmak istemem. Yine de herhalde herkesin kendi hakkında yazıp çizmesinden acayip keyif alan Hürriyet’in Genel Yayın Yönetmeni’nin bozulan psikolojisini hatırlatıp bundan sonra daha dikkatli olmanız için sizi uyarmalıyım.<br/>
Baksanıza, bir taraftan Avrupa Konseyi Parlamenterler Meclisi’nin AKP kapatma davası karşısında yayınlayacağı bildirinin bir AKP’li vekilin talebi üzerine hazırlandığına ilişkin iddialar karşısında ‘çıldırdığını’ söylüyor, “Artık tiksiniyorum” diyor, oturup “Kimmiş bu bildirici arkadaş, ortaya çıksın, yüzüne söyleyecek iki çift lafım var” diye yazılar yazıyor. <br/>
Ama diğer taraftan Türkiye ziyareti sırasında Barroso’ya “AB’li yetkililer çevirip kendisine ulaştırır umarım “diyerek arabesk bir üslupla dilekçeyle başvuruyor, kendisinden Türk laiklerini destekleyen açıklamalar arz ve talep ediyor.<br/>
“Bu yazı iç dünyası buruk birçok Türkün duygularını dile getiren bir dilekçedir” diye başlayan bu dilekçe-yazıda Barroso’ya uzun uzun ‘Türk halkının bir bölümünü’ şikâyet ediyor ve Türk halkının diğer bölümünün artık “ideolojileri haline gelen hayat tarzlarının tehlikede olduğundan” bahsediyor: “Öyleyse demeçlerinizde neden bu küçücük ilgiyi Türk halkının bir bölümünden esirgiyorsunuz” sorusuyla da hepimizi büyük bir meraktan kurtarıyor. ‘Bildirici arkadaş kimmiş’ hepimiz öğreniyoruz.<br/>
Çelişkinin biri bin para. Çaresiz bir âşıktan tutarlılık beklemek ne kadar doğru zaten.<br/>
Ama işte tam da bu çaresizlik demokrasimiz için tehlike çanları demektir.<br/>
Çünkü Türkiye’de Kemalist iktidar demokrasiye bugüne kadar Batılı bir değer olduğu için tahammül edegeldi. <br/>
Yani bu ne demek? <br/>
1945’te o ‘mutlu mesut’ tek partiden, ‘karşı devrimi başlatan’ çok partili rejime, demokrasinin kara kaşı kara gözü için geçmedik.<br/>
Savaş bitmişti, savaşın galipleri Batılı parlamenter demokrasilerdi. Alelacele Almanya’ya, Japonya’ya savaş ilan edip savaşın galiplerinin toplandığı San Francisco Konferansı davetini kapmıştık.<br/>
Milli ?ef İsmet İnönü konferansa katılacak heyeti sıkı sıkıya şöyle tembihlemişti. “Size çok partili hayata ne zaman geçeceksiniz diye sorarlarsa çok yakında geçiyoruz deyin.” <br/>
İşte Türkiye Batılı kalmak, Batıdan kopmamak için ‘kan kusup kızılcık şerbeti içtim’ dedi demokrasi denilen ve “Reşolarla Memoları iktidar yapan” bu rejime ‘Allah kahretsin’ geçmek zorunda kaldı.<br/>
Demokrasinin açtığı yaraları tamir etmek için yapılan darbelerden sonra sandığın hep tekrar geri gelmesinin nedeni de Batıdan kopmamak, Batılılaşma hedefinden vazgeçmemek, güç ilişkilerinde Batı ittifakı içinde yer almak sevdasıydı. <br/>
Yoksa darbecilerimizin de pek umurunda değildi demokrasi.<br/>
İşte tehlike tam burada başlıyor. Peki ya bu ülkede Kemalistler, laik kesim Batıya küserse demokrasimizin sonu nice olur? <br/>
O yüzden bugün biz demokratlara çöpçatanlık görevi düşüyor. En azından çılgın âşığın elinden benzin bidonu alınıncaya kadar.<br/>
<br/>
21.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
