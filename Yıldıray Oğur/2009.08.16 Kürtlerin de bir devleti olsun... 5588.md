# Kürtlerin de bir devleti olsun...

*Yıldıray Oğur 16.08.2009*

<div class="taraf_structure_2col_1zq">
<div class="margen_n">



 <p>Başlığı okuyup hop oturup hop kalkan kalmadıysa derdimi anlatmaya başlayabilirim. <br/><br/>Kürt sorununun çözümü için hem Türklerin hem de Kürtlerin yapması gereken fedakârlıklar var. <br/><br/>Bundan sonra yaşayacak insanlar bu acıları yaşamasın diye civanmertlik göstereceğiz, unutacağız, hatırlamayacağız, bağışlayacağız. Haklı nefretlerimizi toprağa gömüp, gerçek bağışlamanın azabını yaşayacağız. <br/><br/>Çözüm kolay değil, daha en büyük acıyı çekmedik, henüz kimse yenilgiyi kabul etmedi, henüz kimse fedakârlık yapmadı, henüz kimse kimseyi bağışlamadı. Türkler ve Kürtler kemale erip yeniden sözleşmek için çilelerini doldurmadılar henüz <br/><br/>Biz Türkler cesaretle ve samimiyetle şu soruyu soracağız önce; <br/><br/>Bu coğrafyada Türkler, Araplar, Farslar ve Kürtler yaşıyor. İlk üçünün devletleri var. 40 milyon Kürdün yok. Neden? <br/><br/>“Ulus-devlet mi kaldı?” diyebilirsiniz. “Dünyada sınırlar kalkıyor artık” dersiniz, doğrudur. “Bizim devletimiz var da ne oluyor?” dersiniz. “Bu ülke Kürtlerin de ülkesi” diyebilirsiniz. Haklısınız. <br/><br/>Ama bu söylediklerinizden hiçbiri dört millet üç devlet çelişkisini bir Kürdün kafasından silemez. Bunlardan hiçbiri Pekin Olimpiyatları açılışında 207 devletin bayraklarıyla geçişini izleyen bir Kürdü “Kiribati, Vanuatu bile geçti, 40 milyon Kürdüz, niye bizim de bir devletimiz yok?” diye dertlenmekten alıkoymaz. <br/><br/>“Neden bizim de bir devletimiz olmasın” sorusuna “Kürtler tarih boyunca bir devlet kuramamıştır” gibi aşağılayıcı bir açıklama dışında bir cevap veremezsek, istediğimiz kadar iyileştirme, reform, açılım yapalım, Diyarbakır’ı İzmir, Mardin’i Antalya haline getirelim, Kürt sorunu bir gün yeniden bu sorularla geri döner. <br/><br/>Bugün PKK başta olmak üzere Kürt siyaseti bağımsız devlet idealinden vazgeçmiş durumda. Ama nasıl AKP yıllardır “değiştik, şeriat istemiyoruz, muhafazakâr demokratız” diyor ve birileri de “yok takiyye yapıyorsun, itiraf et, fırsatını bulunca şeriat getireceksin” diye diretiyorsa, bugün Türklerin çok büyük bir kesimi de PKK ve DTP’nin bağımsız devlet idealinden vazgeçtiğine tam olarak inanmıyor. Bu korku kalıcı bir çözümün önündeki en kalın psikolojik bariyerlerden biri. <br/><br/>O yüzden Türkiye’de hükümetin büyük bir cesaretle yürüttüğü Kürt açılımında atması gereken bir adım daha var. <br/><br/>Kuzey Irak’ta bir Kürdistan kurulmasına itiraz etmemek. <br/><br/>Kabul etsek de etmesek de ‘proje devlet’ Irak, pansumanlarla uzun süre daha böyle gidemez. <br/><br/>Biz istesek de istemesek de bir gün orada bir Kürdistan kurulacak. <br/><br/>Eğer Türkiye bunu engellerse bu devletin ve Kürt ulusal birliğinin ‘kurucu düşmanı’ Türkler ve Türkiye olacak. Bu, sorunların da acılarımızın da daha artması demek sadece. İkinci yol bu devletin kurulmasına yardımcı olmak. İşte Türklerin fedakârlığı bu olacak. Kürtlerin tarihsel travmalarını iyileştirecek tek formül de bu. Kürt açılımını tamamlayacak en kritik parça da bu. Peki, Türkiye’deki Kürtler bir gün o devletle birleşmek istemeyecek mi? <br/><br/>İşte bugün ya da gelecekte bir devlet istememek de Türkiye’de yaşayan Kürtlerin fedakârlığı olacak. Nasıl dünyadaki tüm Türkler Türkiye’de yaşamıyorsa, Kürtlerin hepsi Kürdistan’da yaşayacak diye de bir kural yok. Tıpkı Türkler gibi Kürtler de kendi ‘Turancılarını’, ‘Büyük Kürdistancılarını’ marjinalize etme basiretini göstermeli. <br/><br/>Kürtler; Türkler, Araplar ve Farslar arasında asimile olma travmasından ancak bir devletle kurtulabilirler. <br/><br/>Bir devletle Kürtçeyi, Kürt kültürünü koruyup geliştirebilirler. Olimpiyatlarda güreşçileri, maratoncularıyla geçiş törenine katılırlar. Dünya Kupası’nda Brezilya’dan beş yerler ve hatta isterlerse Eurovision şarkı yarışmasına Kürtçe şarkıyla katılıp Türkiye’ye 12 puan bile verebilirler. Devlet sahibi olmanın öyle pek de matah bir şey olmadığını ancak yaşayarak görebilirler. Böylece Türkler de ülkelerinin bölüneceği travmasından kurtulur, Türkiye’de yaşayan Kürtlerin eşit yurttaşlar haline gelmesinden korkmaz. <br/><br/>Kürt açılımının en can alıcı belki de son adımı olacak, Kürdistan açılımı. Türkiye’nin Kürt sorunu da Irak’ta kurulacak bir Kürdistan ile çözülecek. <br/><br/>(29 Kasım 2007’de, <i>Taraf</i> 1 YTL iken ve az satarken yayımlanmış olan aynı adlı yazının son gelişmelerle güncellenmiş halidir.)</p>
<br/>
<br/>
<br/>



<br/>


<div id="taraf_not">
</div>

</div>


</div>
