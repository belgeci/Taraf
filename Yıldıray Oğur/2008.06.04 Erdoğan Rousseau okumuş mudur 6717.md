# Erdoğan Rousseau okumuş mudur?

*Yıldıray Oğur 04.06.2008*

<div class="taraf_structure_2col_1zq">
<div class="margen_n">



 <p>Havalar sıcak ve kışkırtıcı. Siyasi tartışmalar sert ve karasal. İşte insan en güzel çağını böylesine siyasal heyecanlara adayınca bazen bu “kimin oyu kimin oyuyla eşit olsun”, “seçim iyi mi kötü mü”, “darbe ne zaman meşrudur” gibi ilkel tartışmalardan çıkıp daha medeni siyasal tartışmalar içinde kendini bulmak istiyor. İçinden geçtiğimiz bu ağır toplumsal ve siyasi bunalım içinde baharın artık yaza döndüğü bu güzel günlerde aylardır tek tatil gününü bile yazı yazarak geçiren bu “genç arkadaşın” da bir şımarıklık hakkı vardır herhalde. <br/>
<br/>
Bu şımarıklık hakkımı ikidir yazılarında adım verilmeden misafir olarak yer aldığım gibi bir intibaa kapıldığım Ahmet İnsel’e cevap vererek kullanmak istiyorum. Roni Margulies’in tabiriyle “mağara adamlarının” resmigeçit yaptığı bir siyasi alanda onlarla uğraşmayı bırakıp ortak bir medeni alanda buluştuğunuz insanlarla didişmek evet kabul ediyorum biraz şımarıkça oluyor. <br/>
<br/>
Ama Ahmet İnsel’in önce Birikim’de daha sonra da geçen haftaki Radikal İki’de çıkan yazılarında eleştirdiği “genç ve sivil demokrasi” ve “genç ve sivil demokrasinin kalemleri” ifadelerinden üstüme alınıp böyle bir şımarıklığı hak ediyorum galiba.<br/>
<br/>
Genç ve sivil demokratların kendiden çok şey öğrendiği hocamızın Birikim’deki yazısı 1 Mayıs öfkeleriyle yazılmış bir yazı olarak tarihin, güncelliğin harareti geçince hükmü de kalkan erken söylenmiş sözler klasörlerinden birine kaldırılabilir.<br/>
<br/>
Ama Radikal İki’deki yazıda 27 Mayıs, 1961 Anayasası, milli iradecilik üzerinde söylenmiş öyle bazı sözler ve ortaya atılmış öyle bazı iddialar var ki onlar üzerinde konuşmazsak bu savlar Ertuğrul Özkök’ün de artık sık sık alıntılar yaptığı Radikal İki sayfalarından mağara adamları tarafından çalınıp tekerleği bulduk diyerek orda burada karanlık amaçlar için kullanılabilir.<br/>
<br/>
Aslında İnsel 27 Nisan’dan sonra çıktığı televizyonlarda bu muhtırayla 12 Eylül Rejimi’nin bittiğini ilan etmişti. Geçen hafta burada çıkan yazıda asıl iflas edenin bugünkü sistemin ana hatlarını kurmuş 27 Mayıs Rejimi olduğu iddia edilip İnsel’in bu erken teşhisine karşı çıkılmıştı. İnsel önce bu savını yeniden tekrarlayarak başlıyor yazısına. Daha sonra 61 Anayasası’nı, darbeyle ilgili eleştirilerini ifade ettikten sonra, “kuvvetler ayrılığı ilkesini Türkiye siyasal yaşamına gerçekten getirdiği “için övüyor ve sağcı milli iradeciliği eleştiriyor. <br/>
<br/>
En başta solda olduğu düşünülen bir entelektüelin liberal temsili demokrasinin kuvvetler ayrılığı, kontrol ve denge mekanizmaları, anayasa gibi temel argümanlarına biraz daha mesafeli bakmasını beklemek hakkımız olsa gerek. Bugün solun klasikleşmiş liberal demokrasi eleştirilerinde mesela Chantal Mouffe’un eleştirilerinde liberal demokrasinin ana siyasi çizgileri belirleyen bir anayasa ile siyasi tartışmayı kapatması, yine çatışan kuvvetler ve uzlaşmaz çıkarlar arasında sahte bir “ebedi barış” hâsıl etme kaygısıyla fazlasıyla çatışmasız, pürüzsüz bir siyasal alan kurmaya heveslenmesi temel eleştiri noktaları olagelmiştir. “Söz, karar, yetki halka” diyen bir gelenekten gelen bir sol entelektüelin “milli irade severliği” sağcılara terk etmemesi de beklenirdi.<br/>
<br/>
Ama İnsel’in de söylediği gibi herhalde tüm bu siyasi tufanı içinde böylesine savrulmalar doğal karşılanabiliyor.<br/>
<br/>
1961 Anayasası’nın üzerine oturduğu temel felsefenin “halkın seçimlerdeki yanlış kararlarından rejimi korumak” olduğu konusunda İnsel’i ikna etmek “genç ve sivil demokrasinin bilgiye değil izlenime dayalı gösterişli ve aldatıcı diliyle” mümkün değil anlaşılan. O halde İnsel’in bu tavrıyla ortaya koyduğu akademik muhafazakârlığı ve bilgiseverliği ancak titr sahibi bir bilene dönerek tatmin edilebilir. Hem de sürpriz bir isme. Mümtaz Soysal’a. “27 Mayıs İdeolojisi”nin bugün de güçlü bir savunucusu olan Soysal, 1997 basımı 100 soruda Anayasa’nın Anlamı kitabında şöyle diyor:<br/>
<br/>
 “1961 Anayasası bir tepki anayasasıdır. 1924 Anayasası’nın basit, sağlam, sağlıklı, kötüye kullanılmaya elverişli olmakla birlikte kötüye kullanıldığını hemen belli eden mekanizması yerine çapraşık, hassas dengelere dayalı, organlar arasındaki ilişkilerde büyük özen isteyen, işleyişteki aksamaların olumsuz etkileri zaman içine yayılan bir anayasa yapısı geliyor. Ulusal egemenlik anlayışındaki berraklık kaybolmakta, geçmişteki yanlış davranışların tepkisi Meclis’in sistem içindeki yerini sarsmaktadır.” (61. sayfa)<br/>
<br/>
İşte tam da böyle bir vesayet rejimi karşısında, darbe ihtimalinin havada hep asılı olduğu, Ankara bürokrasisinin siyaseti kırmızıçizgiler içine hapsettiği bir siyasi ortamda ortaya çıkıyor o sağcı “Milli İradecilik” . Mağara adamlarına karşı bir cilalı taş devri talebi olarak. Yoksa arkasında bir entelektüel dünya bile olmayan sağın bu milli iradeciliği ne Rousseau’yu okuyup yutmuş bir genel iradeciliğe denk düşer ne de kuvvetler birliğini savunan bilinçli bir otoritarizme. Olsa olsa demokrasiye karşı ilkel saldırılara en basit demokratik değere atıfla verilmiş ilkel bir cevap milli iradecilik. Ve 1. Meclis’te ikinci gruptan AKP’ye uzanan bir sağ-liberal çizgi varsa hepsinin dilindeki bu milli iradeciliğin sebeb-i mucibi de hepsinin karşısında çeşitli biçimlerde çıkmış otoriter cumhuriyetçilikten başka bir şey değil. <br/>
<br/>
Keşke 61 Anayasası’nı sendikal haklar getirdiği için seven sol pragmatizmin siyaset alanını savunmak gibi demokrat dertleri de olsaydı da milli iradeciliği cahil ve oportünist sağdan kurtarıp, onlar bu otoriter düzene karşı halkın demokrasi talebi haline getirebilselerdi. Bugün bu kadar genç ve sivil bir demokrasimiz olmazdı belki.<br/>
<br/>
04.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
