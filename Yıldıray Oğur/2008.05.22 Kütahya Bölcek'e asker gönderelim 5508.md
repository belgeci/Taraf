# Kütahya Bölcek’e asker gönderelim

*Yıldıray Oğur 22.05.2008*

<div class="taraf_structure_2col_1zq">
<div class="margen_n">



 <p>Bir iktidar projesi olan Türk modernleşmesinin kurucu dışarısı; özgürleşmek, kurtulmak istediği radikal ötekisi, Türk toplumunun kendisidir. Toplum modernleşme projesinin nesnesidir. Hâlbuki demokrasi özetle toplumun özneleştirilmesi demektir. Yani Türk modernleşmesi, demokrasiye uymaz. Demokrasinin kendisine uymasını bekler.<br/>
Kimlik, kültür meseleleriyle kafayı bozmuş modernleşmemizin temel siyasi, ekonomik modernlikler de pek umurunda değildir. Demokrasi, meclis iyidir hoştur ama önce eğitim şarttır. “Halkı eğitmezsen gider seçim sandığını ısırır” anlayışı egemendir. Asıl sorunumuz eğitimdir, kentleşmedir, çağdaşlaşmadır, ‘adam olmak’tır. Bunlar olduktan sonra ancak demokrasi ve özgürlüklerin kıymetini bilip onları hak edecek bir aşamaya gelebiliriz. Bu aşamaya ne zaman geleceğimiz konusuna karar verecek büyük jüri de yine kendileridir. <br/>
Yani Türk modernleşmesinin resmî dili Türkçe değil, oryantalizmdir. Türk modernleşmecileri için Türkiye toplumu bir tür gidilip keşfedilmesi gereken Afrika ilkel kabileleri hükmündedir. Tarihsel şartlar, maddi imkânlar el vermediği için zamanında şöyle adamakıllı bir emperyalizm yaşayamamış, kolonyalizmin keyfini sürememiş Türk muktedirleri bu heveslerini kendi toplumları üzerinden gidermişlerdir. Hem de gençlik çağında yapamadıklarının hıncını yaşlılıkta çıkartanlar kadar acemi çiğlikler yaparak ve ‘yaşlı başlı adam utanmıyor musun’ parmak işaretlerine aldırmadan.<br/>
İşte bu oryantalist, post-kolonyalist hatta emperyalist çiğliklerden biri de Kütahya’nın Bölcek ilçesinde bir okul açılışı üzerine yaşandı. Açılışa Kütahya bölgesinin yöresel kıyafeti ‘çar’ giyerek gelen köylü kadınların resimleri İstanbul merkezli kolonyal valiliğin resmî yayın organları Hürriyet, Milliyet, Vatan gazetelerinde ‘Burası Afganistan değil, Türkiye’ başlığıyla verildi.<br/>
Gazetelerinden daha da faşist olan internet sitelerinde günlerce bu okul açılışına gelmiş kadınlar kolonyalist Afganistan analojileri altında önce teşhir edildiler, sonra da kadınlar memleketin aydın, çağdaş, okumuş, yazmış ve internete girebilmiş has vatan evlatları olan internet yorumcularının önüne atılıp laik cinsinden bir de recm edildiler.<br/>
Ama Türk oryantalistine, Türk Neo-Con’una bu kadarı yeter mi? Türk modernleştiricisinin o kadınları hem aşağılayıp, hem acıyıp hem de merhamet duymalar arasında gidip gelen hastalıklı ruh hali internet başı linçlerle yatışır mı? <br/>
O ‘çar’lar içindeki kadınlar Kütahya’nın pınarları başında kendilerini bu zulümden kurtaracak beyaz adamları beklemektedir. Papa hükmündeki aydınlanma bilgeleri haber salmalı, bir Türk işi laik haçlı seferiyle oralara gidilmeli, o kadınlar kurtarılmalı ve dönülmeli. <br/>
Hâlihazırda hızlı anti-emperyalist, şiddetli BOP karşıtı, ılımlı İslamofobik görünümlerin altında yoksa yerli malı Bush’lar mı saklanmaktadır? O zaman beynimizi bir tarafa bırakıp Bush gibi düşünelim. <br/>
Orasının Misak-ı Milli sınırları içinde Kütahya iline bağlı Bölcek beldesi olması hiç bir şeyi değiştirmez. Afganistan’a benziyorsa, orası Afganistan’dır. İşgal altında bir topraktır. Uluslararası hukuka göre öyle muamele edilir. İsterseniz Onur Öymen Türkiye’nin haklı tezlerini BM’de savunur. “İşte Atam Senin Diplomatın” başlığıyla onu kutsayacak Hürriyet gazetesi sürmanşetinde de ‘Usame Bin Ladin Bölcek’te saklanıyor’ haberleriyle ‘kitlelerin çözülüşü’ne yardımcı olabilir.<br/>
Küçük Afganistan Bölcek’e olası bir askerî operasyon, 27 Mayıs, 12 Mart, 12 Eylül, 28 ?ubat’ın aksine ilk kez uluslararası toplumun desteğini arkasında hissedememenin ıstırabını yaşayan Türk modernleştirmeci totalitarizmi için kısa süreli bir nefes alma vesilesi de olabilirdi. Kendileri gibi yolu sonuna gelmiş Neo-Con’culara yapılmış bu uluslararası düzeydeki yalakalıkla artık adreslerine ulaşmayan “AKP’yi kapatın biz size yeteriz, yeter ki bizi askerlerimizden ayırmayın” mesajı da tam 12’den vurulmuş olurdu. <br/>
İlle de askerî bir çözüm de gerekmeyebilir. Saldırıdan önce Milliyet, Hürriyet, Vatan millet düşkünü medyalardan iliştirilmiş gazetecilerle bir grup Ergenekon timi bölgeye sevk edilebilir, onlar etrafı kolaçan ederler, kadınların saçılarını başlarını çekiştirip ‘çar’larını iyilikle çıkartmaya çalışabilirler. Olmadı son çare olarak da bölgede hizmet veren birkaç ‘çar’ üretim tesisi, köylülerin direncini yıkmak için birkaç ahır bombalanır, köylülerin tarlalarının üstüne kibrit suyu dökülüp, koyunları, depolarda kaldıysa gaz bombalarıyla telef edilebilir.<br/>
Yani ey yorgun düşmüş Türk demokratı! Bölcek haberlerine yeniden bak. Sadece bir demokrasi, adalet mücadelesi vermiyorsun farkında mısın? Bu kadim bir iyiler-kötüler kavgası. Sen He-Man’sin, She-Ra’sın onlar İskeletor. Ve gölgelerin gücü adına bu kez sahiden de güç sende artık.<br/>
<br/>
18.05.2008</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/676.htm), [web.archive.org (arşiv bağlantısı)](http://web.archive.org/web/20090913020610/http://www.taraf.com.tr:80/makale/676.htm)
