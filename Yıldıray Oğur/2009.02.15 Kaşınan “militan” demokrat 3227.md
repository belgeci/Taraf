# Kaşınan “militan” demokrat

*Yıldıray Oğur 15.02.2009*

<div class="taraf_structure_2col_1zq">
<div class="margen_n">



 <p>Bazı internet sitelerinde JİTEM’in ideologu ilan edilmeme ramak kalmış olması bile bu ahlaki meseleyi deşmek konusundaki iştahımı bastırmıyor. <br/><br/>Bir önceki yazıma gelen “militan” tepkilere rağmen, tartışmayı yeni pek çok soru ile açan Ahmet Altan’ın yazısı ve söylemek istediğim pek çok şeyi yine benden önce ve benim hiçbir zaman söylemeyeceğim bir netlikte ortaya koymuş olan Gökhan Özgün’ün yazısından cesaret alarak devam ediyorum. <br/><br/>Aslında kendim kaşındım diyebilirim. <br/><br/>Pratik ahlak tartışmasının pek revaçta olmadığı bir ülkede yaşadığımızı unutmamalıydım. <br/><br/>Neyin ahlaki olduğunu açıkça tartışmak yerine topu bu tartışmayı sınırlayan yasalara, normlara, inançlara atmak; ahlakı ve yasayı tartışmayı önereni de “ahlaksız” ilan etmek bu toplumda ahlakın, hukukun içselleştirilmesinin önündeki en büyük engellerden biri olagelmiştir. <br/><br/>Hâlbuki karşısında acilen bir ahlak geliştirmemiz gereken pratik bir meselemiz vardı: Şener Eruygur’un bazı hâkimler ve doktorlarla işbirliği içinde hukuku aldattığı, eşinin yasadışı ortam dinlemesine takılmasıyla ortaya çıkmıştı. Tuz kokmuştu. <br/><br/>Peki, buna ne diyecektik? <br/><br/>En baştan söyleyeyim; bu tartışmanın içine girebilmek için asgari bir ahlak düzeyini tutturmuş olma şartı aranıyor. Yoksa bütün gazetecilik geçmişi özel hayatları deşifre etmek, gizli ses kaydı, kamera görüntüleriyle hükümet kurup devirmek olan “büyük gazetelerin” bu olay karşısında birden Amerikan kurucu babalarına dönüşmesini epeyce mide bulandırıcı buluyorum. <br/><br/>Tartışmaya dönersek. <br/><br/>Eğer söz konusu bu ortam dinlemesini çok tehlikeli ve yanlış buluyorsak yapmamız gereken bu konuyu hiç duymamış gibi yapmak ve sonsuza kadar unutmaktı. Yani “elde edilme yöntemini beğenmedim ama içeriği çok önemli” demek “istemem yan cebime koy” demek gibi bir şeydi. <br/><br/>Devlet içinde yarılmaların yaşandığı, yıllarca biz sade vatandaşlardan gizlenen gelişmelerin bu yarıklardan sızmaya başladığı bir süreçten geçerken daha pek çok benzer vaka ile karşılaşma ihtimalimiz vardı ve bu işin bir ahlakını geliştirmek gerekiyordu. <br/><br/>O yazı bunun için yazıldı. <br/><br/>Ben liberal değil demokratım. Söz konusu olan Türkiye olunca bu ikisinin arasındaki fark Kemalist ile solcu arasındaki farktan daha fazla olmayabilir. Ama bu meselede işte o küçük fark ortaya çıkıyor. <br/><br/>Biliyorsunuz liberaller hukuka, kanuna, yasaya, anayasaya, sözleşmelere atıfla konuşur. Hukuki tartışma bitirilmiş, yasalar yapılmış, kanunlar hayatımızın tepesine konulmuştur. Siyaset daha sonra başlar. Yani hukuk bir nevi hem siyaset dışıdır hem siyaset üstüdür. <br/><br/>Bu liberal hukuk geleneğinin temelinde olan insanın doğasına yönelik bir şüpheye dayanıyor. Kurallar, yasalar da insanın bu güvenilmez doğasını dizginlemek için var. O yüzden hukuk temelli bir tartışmada şunları duymak hiç şaşırtıcı değildir: “Ama onu dersen bu şuna da cevaz verir, ipin ucu kaçar.” <br/><br/>Salt hukuk üzerinden giden bir tartışma bizim zekâmıza, iyi niyetimize ve vicdanımıza güvenmez. <br/><br/>Hâlbuki bir demokrat şöyle der: “Korkma ucu elimizden kaçmaz, biz istemedikçe.” <br/><br/>Çünkü bir demokrat için hukuk bitirilmiş, kapatılmış bir tartışma değildir. Hatta siyasetin temel derdi hem de Aristo’dan beri neyin iyi neyin kötü olduğunu aramaktır. Siyaset aslında adalet duygumuz, vicdanımız, baş gösteren pratik ihtiyaçlarla hukuk, yasa, anayasa hatta ahlak hakkında bitmeyen bir tartışmanın adıdır. <br/><br/>Asıl korkulması gereken ahlakî hüküm geliştirilmesi gereken meseleyi “Evet içime sinmiyor ama ne yapalım ilke bu” deyip vicdanımızı ve aklımızı ikna etmeden halının altına süpürmektir. <br/><br/>Pratik ahlaktan bahsettim. Başka bir pratik mesele ile anlatayım derdimi. <br/><br/>Türkiye 2003’te 2004’te darbe planlarını nereden öğrendi?<i> <br/><br/>Nokta</i> dergisinin yayınladığı dönemin Deniz Kuvvetleri Komutanı Özden Örnek’in günlüklerinden. <br/><br/>Peki, o günlükler nasıl kamuoyunun önüne geldi, nasıl elde edildi? <br/><br/>Biri gitti, Örnek’in Deniz Kuvvetleri’ndeki odasına girdi, onun bilgisayarını açtı ve Örnek’e ait özel günlükleri o bilgisayardan “çaldı”. <br/><br/>“Çalmak” hem kanuni olarak hem de ahlakî olarak suçtur, kötüdür hatta günahtır. <br/><br/>Şimdi elimizde çalınmış günlükler var. Hukuk, kanun, mahremiyet çiğnenmiş. Ama o çalınmış günlükler 2003-2004’te Türkiye’nin iki darbe atlattığını ortaya koyuyor. <br/><br/>Bu durum karşısında ne yapacaksınız? Ne yapıldı? Ya da ne yapılmalıydı sizce? <br/><br/>Hazır düşünmeye başlamışken gelin bir de hep birlikte şu konuda bir karara vardım. <br/><br/>Deniz Kuvvetleri Komutanlığı’nda çalışıyorsunuz. Kamuoyunun bilmeye hakkı olan ama memleketin güç dengeleri içinde hiçbir zaman öğrenemeyeceği ve hesap soramayacağı bir darbe teşebbüsünün belgesi komutanınızın bilgisayarında, biliyorsunuz. <br/><br/>İşinizden olma, yakalanma, tutuklanma hatta söz konusu olan bir darbe olduğu için öldürülme riskini alıp, o odaya giriyor, bilgisayarı açıyor ve o günlükleri oradan alıp yayınlayabilecek birilerine ulaştırılıyorsunuz. Sizin bu hırsızlığın sayesinde muhtemel darbelerde hayatları çalınacak binlerce insanın geleceği kurtulmuş oluyor. <br/><br/>Ve bir gün kimsenin takdir etmediği bu cesaretiniz için “demokrasi için darbe günlüklerini çalanlar da bunu yayınlayanlar da şereflidir” diye bir yazı yazılıyor. <br/><br/>Bu yazının yazarına ne derdiniz? <br/><br/>Normal? Anormal? Ölçülü? Ölçüsüz? <br/><br/>Yoksa militan mı?</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4045.htm), [web.archive.org (arşiv bağlantısı)](http://web.archive.org/web/20090913021316/http://www.taraf.com.tr:80/makale/4045.htm)
