# 2009’un en popüler ideolojisi: AKP gıcıklığı

*Yıldıray Oğur 22.12.2009*

<div class="taraf_structure_2col_1zq">
<div class="margen_n">



 <p>AKP muhalifliği demiyorum, dikkat. <br/><br/>O, millet olarak en çok ihtiyaç duyduğumuz şey. Muhaliflik rasyonel bir durum. Küfür etseniz bile içinizden edersiniz. Yok, bu AKP korkusu da değil. Bacaklarınızı uzatıp dakikada30 kez hain, işbirlikçi, satılmış diyebildiğiniz birinden korktuğunuzu söylemeyin, kimse inanmaz. Diktatörlüğe gittiğimizi de söylemeyin. Bunun bu kadar rahat söylenebildiği bir yerde demokrasinin durumu da fena değildir. <br/><br/>O yüzden bahsettiğimiz şeyi en iyi gıcıklık kelimesi karşılıyor. AKP gıcıklığı açık ara 2009’un en popüler ideolojisidir. Bu ideolojiye bir kez teslim oldunuz mu artık hayat çok kolaydır. Şiarları basittir: AKP ne yapıyorsa tam tersini yap. <br/><br/>AKP ne diyorsa tam tersini de. <br/><br/>Mesela Tayyip Erdoğan “Analar ağlamasın” mı diyor. Bir sosyal demokrat AKP karşıtı olarak sana düşen “Gerekirse analar ağlasın” demek, hatta Dersim Katliamı’nı savunmaktır. <br/><br/>AKP “barış” mı dedi, bir zamanlar Barış Derneği davası sanığı olduğunu unutup sen savaşı savunmalısın. <br/><br/>Ama baktın ki AKP’liler ile Kürtlerin arası açılıyor. Bu kez sana düşen ortaya atılıp “Açılımın içi boş” diye bağırmaktır. <br/><br/>Başbakan Davos’ta İsrail’e Gazze katliamı için “One minute” mU çekti, tam bağımsızlık masallarını unutup,” Türkiye Batı’dan kopuyor” çığlıklarıyla ülkeni Batı’ya şikâyet etmek de sana düşer. Kendini vatanına ihanet ediyormuş gibi de hissetme laiklik yoksa tam bağımsızlık bir işe yaramaz. <br/><br/>Söz konusu olan AKP gıcıklığıysa sağ da sol da teferruattır.Solcuysan ve AKP’ye sonsuz gıcık oluyorsan IMF ile anlaşılıp, hazır kredileri kapmak isteyen burjuvazinin peşine takılıp “kriz bizi teğet geçmedi” kampanyasına katılmalısın. Başbakan’ın söylediğinin tersini söylemek bir IMF anlaşmasıyla beli bükülecek işçi sınıfını savunmaktan daha şehvetlidir. <br/><br/>Ve sonunda kriz gerçekten bizi teğet geçmiş, IMF’siz de bu iş oluyormuş diye sevinmek de sana günahtır. <br/><br/>AKP gıcıklığı öyle göz köreltici bir karşıtlıktır ki, MHP lideri Devlet Bahçeli ile PKK’lı şahin komutan Duran Kalkan, Siyonist düşmanı Necmettin Erbakan ile İsrail Cumhurbaşkanı Şimon Peres yan yana düşebilir. <br/><br/>İzmir’de eline taş alıp, “bebiş katili” Öcalan diye DTP’lilerin üzerine atan Louis Vuitton kadınların da, 1 Mayıs’ta işçilerle Taksim’e yürümedikleri kalan TÜSİADçıların da, IMF anlaşması için İstanbul burjuvazisiyle işbirliği yapan işçi sendikalarının da, yoksul ailelerin çocuklarını gönderdiği meslek liselilere üniversite sınavında katsayı ayrımcılığını savunan solcu memur sendikaların da ortak ideolojisi AKP gıcıklığıdır. <br/><br/>2009 yılında faşistinden sosyal demokratına muhalefet bu ideoloji etrafında kenetlenmiştir. Yani 2010’da AKP’ye bir şey olsa onunla birlikte muhalefet de çökecektir. <br/><br/>Ama korkmasınlar. AKP’ye muhalefet gıcıklık düzeyinde kaldığı sürece Başbakan’ın torunu bile başbakan olur ama Deniz Baykal olamaz.</p>
<br/>
<br/>
<br/>



<br/>


<div id="taraf_not">
</div>

</div>


</div>
