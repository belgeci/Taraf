# ‘Dink’i öldürdüler hiçbir s... olmadı, hepsi kahraman oldu çıktı a... k..’

*Yıldıray Oğur 19.01.2012*

<div class="yazi"><p>Yaptığım şey aslında çok basit. Ergenekon iddianamelerinin yüklü olduğu, kelime bazlı taramaya fırsat veren sitelerden birine girdim ve “Hrant” (Hırant ya da Hirant) yazdım. Tam 154 sonuç çıktı. Yani Ergenekon iddianamelerinde 154 kez doğrudan Hrant Dink’ten bahsediliyor. <i>JFK</i> filmini izleyenler hatırlayacaktır. Kevin Costner’ın oynadığı savcı, resmî soruşturma evraklarını okurken sorguda sanıklara sorulması gereken soruların sorulmadığını görür ve her seferinde “Sor o soruyu, hadi sor artık” diye isyan eder. İddianameleri Hrant Dink meselesi üzerinden okuyunca insan ister istemez öyle isyan ediyor: Sorsana o soruyu.</p>
<p>Gelin şöyle bir bakalım:</p>
<p><b><br/>1)</b> Başlıktaki rahatsız edici cümleyle başlayalım. Cümle Birinci Ergenekon İddianamesi’nin sanıkları Muhammed Yüce ve Selim Akkurt arasında geçen bir telefon konuşmasından. Tarih: 15 Eylül 2007. Saat: 21:52. İddianameye göre Hrant Dink cinayetinden dokuz ay sonra iki katil adayı, “Albay” diye bahsettikleri Kuvvai Milliye Derneği Başkanı emekli Albay Fikri Karadağ’dan aldıkları Orhan Pamuk suikastı siparişi üzerine konuşuyorlar. Potansiyel katillerden biri diğerine telefonda aynen şöyle diyor: </p>
<p>Muhammet Yüce: <b>“Ogün’ün hesabında trilyon varmış. Ya a..na koyam bunlar DİNK İ HALLETTİLER hiçbir si..m olmadı, ne akrabaları ne çevreleri hepsi kahraman oldu çıktı a..na koyam, Biz ona diyek ki gelin biz Orhan’ı dökek.”</b></p>
<p>Ne yazık ki beş yıl sonra Dink Davası, beş yıl önce bu suikasttan cesaret alarak başka suikastlar planlayan bir katil adayının tahmin ettiği gibi bitti. Muhammed Yüce ve Selim Akkurt Ergenekon davasında tahliye edildiler. Muhammed Yüce’ye konuştuğunu söylediği askerî telefonun ne olduğu sorulmadı. “Halil” kod adını kullanan Selim Akkurt’a da aynı tarihlerde başka bir telefon görüşmesinde geçen şu ifadeyle ne kastedildiği: <b>“Gazeteci Orhan PAMUK Var Onu Halledecez 2 Trilyon Alacaz Hazırlıkları Yapacaz Hrant Dınkı Vuranlarlada Halil Gorusmus Sedat Peker Alaattın Çakıcı Arkamızdalar ... Emniyet Muduru Ve .. .Savcıyla da Bu Hafta Gorusecez Ben Sen Halil Fucı Hazırlıklı Ol.” </b></p>
<p><b><br/>2)</b> Yine Birinci İddianame’deyiz. Bu kez İstanbul Üniversitesi’nin karanlık işleri dalmış hocalarından Ümit Sayın, şimdilerde neredeyse <i>CSI İstanbul</i> dizisi başrol oyuncusu muamelesi gören Adlî Tıp Enstitüsü eski Müdürü Prof. Dr. Sevil Atasoy’la MSN’de konuşuyor. Tarih 18.07.2005. MGK’nın misyonerlerle mücadele konseptini kabul ettiği, Hrant Dink için rüzgârın ters taraftan esmeye başladığı yıl. </p>
<p>Ümit Sayın: <b>“Hrant dink bizim savaştığımız adam, o yazıyı bana yollayın,.... grup izindeymiş. önümüzdeki hafta devredeler, ... Hur. Tolon bence action için en doğru adres,. ... Kalemdar action istiyor hemen, ... bu arada hurşit tolon acaba ne yapıyor”</b></p>
<p>Ümit Sayın da Ergenekon davasından tahliye edildi. Bu eğer ciddi değilse bu “aptalca” konuşmayla neyi kastettiği, action’un ne olduğu, Hrant Dink’le neden savaşıldığı hakkında ona da sorular sorulmadı.</p>
<p><b><br/>3)</b> Yine Birinci İddianame. Yine Ümit Sayın. Yine MSN kaydı. Bu kez hattın ucunda bir binbaşı var. Oğan Türkmen. Görüşmelerin tarihi Temmuz 2005.</p>
<p><b><br/>“Ogan Turkmen: Tamam hocam ben sizden haber bekliyorum. Bu arada Hırant’ı beraat ettirecekler herhalde. Koşullar konusunda tam anlamıyla hem fikiriz. Bu Levent kim?</b></p>
<p><b><br/>Ümit Sayın: Levent Temiz. Eski Ülkü ocakları başkanı. Kızıl elma ve sağ-sol birleşmesinden sonra Bahçeli tarafından aforoz edildi.</b></p>
<p><b><br/>Ümit Sayın: Jandarma istihbaratı bendeki özel harp kitapları ile çok ilgilendi.</b></p>
<p><b><br/>Ümit Sayın: O kitapları genkura da çekmemiz lazım levent paşaya ileteceğim.</b></p>
<p><b><br/>Ogan Turkmen: Onu ben de soracaktım. O Özel harp kitaplarından bir suret alabilir miyiz</b></p>
<p><b><br/>Ümit Sayın: Levent t. tutturmuş özel harbe gireceğim diye...</b></p>
<p><b><br/>Ümit Sayın: Birisinin ona bunun hemen hemen imkansız olduğunu anlatması lazım </b></p>
<p><b><br/>Ogan Turkmen: Tahminim bu vatandaşların yolu sık sık buraya düşüyordur. Gelirse konunun imkansızlığını anlatırım.”</b></p>
<p>Bu MSN trafiğinden Oğan (ya da Ogan) Türkmen’in Özel Harp’te görevli bir binbaşı olduğu sonucunu çıkarabiliriz bu görüşmelerden. Görüşmenin devamında öğreniyoruz ki Hrant Dink’in yargılandığı 301 davasında kararın ne olacağını tahmin eden binbaşının ilgi sahası gayrı Müslimler. Türünün ilk örneklerinden olan <i>Zehirli Sarmaşık: Misyonerler</i> kitabının yazarı Barış Kerimoğlu da bu özel harpçi binbaşının müstear adı. Dink davasıyla bu kadar yakından ilgilenen binbaşıya savcılar çağırıp birkaç soru sormaya bile gerek duymamış.</p>
<p>Kayda göre “Özel Harb’e gireceğim” diye tutturan Levent Temiz’i hatırlayacaksınız. </p>
<p>Hrant Dink linçini başlatan eski Ülkücü Ocakları İstanbul Şube Başkanı. Kızıl Elma koalisyonunun sağ kanadı.<b> </b>26 Şubat 2004’te AGOS’un kapısına gidip, “Hrant Dink, bundan sonra bütün öfkemizin ve nefretimizin hedefidir” demiş zat. Onun da yolunun sık sık Özel Harb’e düştüğünü anlıyoruz bu görüşmelerden. Belki de öyle değil. Savcılar sormazsa bunu bilemeyiz ki? Evet, bunu da sormamışlar...</p>
<p><b><br/>4)</b> Malzeme çok. İkinci İddianame’deyiz daha. Maalesef yer bitti. İddianamelerden Özel Kuvvetler’le ilişkili oldukları anlaşılan genç teğmenlere menteurlük yapan Durmuş Ali Özoğlu, İbrahim Özcan arasındaki <b>“Niye Hrant DİNK in işi yanlış mı sence</b>” ki gibi konuşmalara, genç teğmenlere cinayetten beş gün sonra ablaları Neriman Aydın’dan gelen <b>“Harbiyeli, Bir Ermeninin (Hrant Dink) hangi emeller için neden ve kimler tarafından vurulduğunu elbette tahmin edecek ferasettedir Türk Milletinin evlatları...”</b> diye başlayan mektuplara giremiyoruz bile.</p>
<p>Savcıların, hâkimlerin gözü hemen korkmasın. Eğer bana maillerini atarlarsa iddianameleri taradığım sitenin linkini onlara da atarım... Yeter ki beş yıl önceden sonucu tahmin eden katil adaylarının dediği gibi bitmesin bu davanın sonu...</p>
<p><b><br/>yildirayogur@gmail.com</b></p>
</div>

Kaynak: [taraf.com.tr](http://www.taraf.com.tr/yildiray-ogur/makale-dink-i-oldurduler-hicbir-s-olmadi-hepsi.htm), [web.archive.org (arşiv bağlantısı)](http://web.archive.org/web/20130709122847/http://www.taraf.com.tr/yildiray-ogur/makale-dink-i-oldurduler-hicbir-s-olmadi-hepsi.htm)
