# Kürtlerin ‘Balyoz’u: Kanatlı-78 Tatbikatı

*Yıldıray Oğur 07.02.2010*

<div class="taraf_structure_2col_1zq">
<div class="margen_n">



 <p>Tarih: 13 Eylül 1978’dir. Jandarma Genel Komutanlığı tarafından Hakkâri’nin Yüksekova ilçesinde yapılan bir tatbikat daha sonra çok tartışılacaktır: Kanatlı-J-78 <br/><br/>Tatbikatın zamanlaması dikkat çekicidir. Daha sonra Kenan Evren’in “ülke bölünüyordu” diyerek darbeye gerekçe gösterdiği Hilvan, Siverek, Şemdinli’de büyük Kürt ayaklanmaları çıkmış, askerler hükümete sıkıyönetim ilan etmesi için bastırmaya başlamıştır. Ecevit başkanlığındaki hükümet ise sıkıyönetime ancak yıl sonuna (yani Maraş Katliamı’na) kadar direnecektir. <br/><br/>Hava Kuvveleri’nin jetleriyle katıldığı Kanatlı-78 Tatbikatı bir Jandarma tatbikatıdır. Daha sonra 12 Eylül’ün ünlü beşibiryerdelerinden biri olacak Jandarma Genel Komutanı Sedat Celasun’un da izlediği tatbikatı Tuğgeneral Sedat İlhan yönetir. <br/><br/>Tatbikatı izlemesi için bir muhabir gönderen <i>Milliyet</i>’in haberine göre tatbikatta düşman gerillaların komutanı rolünde daha sonra o bölgede adı çok duyulacak bir isim daha vardır: Jandarma Yüzbaşı Arif Doğan. JİTEM’i kuracak Doğan tatbikat sırasında patlayan bir bomba sonucunda elinden yaralanır. <br/><br/>Düşman turuncu kuvvetlere mensup gerillaların mavi kuvvetlerdeki askerlere saldırmasıyla başlayan tatbikatta daha sonra uçaklar turuncu kuvvetlerin ele geçirdiği köyleri bombalar... Her şey normal gözükmektedir. <br/><br/>Bir şey hariç. <br/><br/>Düşman turuncu kuvvetlere Kürtlerin günlük hayatta giydiği yöresel kıyafetler giydirilmiştir. Senaryo da çok gariptir. Düşman turuncu kuvvetler Hakkâri Yüksekova’daki bir köyü ele geçirmişler, güya oradaki herkesi öldürdükten sonra askerlere tuzak kurmak için sanki günlük hayat devam ediyormuşçasına yöresel kılıklara girmişlerdir. Bu gerillaların, kıyafetlerini giydikleri arasında, bebek beşiği sallayan, yün eğiren, yayık ayran yapan kadınlar da vardır. Herhalde tuzağın bir parçası olarak düşman kuvvetlerin arasında çocuklar da dolaşmaktadır. <br/><br/>Tatbikat fotoğrafları ertesi günkü gazetelerde yer alınca o günün şartlarında belki kıyamet kopmaz ama büyük bir tartışma çıkar. <br/><br/>İlk tepki gösterenlerden biri bir yıl sonra karanlık bir suikasta kurban gidecek <i>Milliyet</i> gazetesinin Başyazarı Apdi İpekçi’dir. “Bir ‘Tatbikatın’ Düşündürdükleri” başlıklı yazısında cumhuriyetin Kürt politikalarını o dönemin şartlarına göre epeyce sert biçimde eleştirdikten sonra üslubunu daha sertleştirerek “anlamı ve amacı acı acı düşündüren” olarak nitelendirdiği tatbikat için “kışkırtıcıların eline mükemmel bir fırsat veren talihsiz bir tatbikat” ifadesini kullanır. <br/><br/>Tatbikat, Meclis’teki Kürt vekilleri ve o zaman yaşananları “fillerin tepişmesi” olarak görüp “yiyin birbiriniz” demeyen sol örgütleri de ayağa kaldırmıştır. Tepki gösterenler arasında TİKP’in başında olan Doğu Perinçek de vardır. Cumhurbaşkanı adaylığı engellenen Mardin bağımsız milletvekili Nurettin Yılmaz Meclis’te düzenlediği basın toplantısında “dünyanın hiçbir yerinde bir ordu kendi halkını düşman kuvvet gibi görmez” der. <br/><br/>Açıklama bir hafta sonra Jandarma’nın resmî olarak bağlı olduğu İçişleri Bakanı’ndan gelir, ama kimse tatmin olmaz, o zamanlar haftalık basın açıklamaları yapmayan ordu ise eleştirilere karşı sessizliğini korur. <br/><br/>Geçen hafta <i>Sabah</i>’ta Mahmut Övür’ün de kısaca bahsettiği Kanatlı-78 tatbikatı, Balyoz planının “Kürtlere yönelik baskıları örtbas için piyasaya sürüldüğünü” söyleyen epeyce benmerkezci Kürt siyasetçilere şunu hatırlatmalı: Bu ülkede balyozu tutan eller değişmez, o balyozu yiyen kalkan başlar değişir. Ve balyozlar “benim kafama vurulan”, “ senin kafana vurulan” diye ikiye ayrılmaz. <br/><br/>Hadi dindarlar bunu yeni yeni öğreniyor, peki o balyozu en çok kafasına yemiş siz nasıl bilmezsiniz.</p>
<br/>
<br/>
<br/>



<br/>


<div id="taraf_not">
</div>

</div>


</div>
