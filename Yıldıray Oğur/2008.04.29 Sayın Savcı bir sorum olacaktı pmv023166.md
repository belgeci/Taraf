# Sayın Savcı bir sorum olacaktı

*Yıldıray Oğur 29.04.2008*

<div class="yazi">İtalyan Derin Devleti Gladio’yu çökerten ve Genç Siviller’in davetlisi olarak İstanbul’da bulunan Sayın Felice Casson;
Sizi gökte ararken Türkiye akademyasında özgürlüğün ve demokrasinin son kalelerinden İstanbul Bilgi Üniversitesi’nde buldum, bu fırsat oturum yöneticisi Yasemin Çongar’dan eğer hukuka aykırı değilse küçük bir tanıdık torpili istiyorum.
Korkmayın, soru sormak isteyen diğer arkadaşların hakkını çalmak istemem biraz uzun ama tek bir soru soracağım. 
Biliyorsunuz Bizans oyunları içindeyiz yine. Ergenekoncular demokrasinin kapılarını zorlarken, meleklerin kanatlı olup olmadığını tartışıyor durumuna düşmemek için ‘Derin Devlet Sempozyumu’ndayız.
Batı Roma’dan gelen biri olarak Doğu Roma’nın halinden en iyi siz anlarsınız. 
O nedenle size soruyorum?

Bugün bizim elimizde;
Kendisini hakların Jeanne d'Aarc’ı değil statükonun zangocu olarak görmeyi yeğleyen hukukçularımız, baro başkanlarımız, hukuk profesörlerimiz,
Hangi karara kimin evet kimin hayır diyeceğini çocukların bile önceden tahmin edebildiği bir Anayasa Mahkememiz,
Kararlarımda “Devletin çıkarı önde gelir,” demiş yargı mensuplarımız,
“Darbe ne güzeldi, başbakan asılınca ne çok sevinmiştik” diyebilmiş yüksek yargıçlarımız,
Başkaları Voltaire’ler, Locke’lar, Rousseau’lar, Kant’lar, Dante’ler yetiştirmişken, adı karanlık şebekelerde geçen 83 yaşındaki ‘aydınlanma bilgelerimiz’,
Hepsi birbirinden müstesna beş darbemiz (hatta bir rivayete göre bu sayı çok rahat 10’un üstünde), 
Bu darbelerden bir ya da birkaçını favori darbesi yapıp diğerlerine küfretmeyi marifet sayan sağımız, solumuz, arkamız, önümüz,
“Efendim daha ne bekliyorsunuz” diyerek generallerin kapılarını aşındıran halkçı partimiz,
O halkçı partimizde faşizmden, militarizme, totalitarizmden, jakobenizme her türlü kötü yolu varken hâlâ ondan ümit kesmeyen solcularımız, demokratlarımız,
CHP’den ‘Umut’var olmaya kadar savrulmuş, Türkiye siyasetindeki kutuplaşmada siyasetle askerî bürokratik statükoyu “iki ucu boklu değnek” diyerek birbiriyle eşitleyip, insaf ve izan ölçülerini kaçırmış, kendi kendini gaza getirip demokratlık sınavından çakmanın hıncını Ortodoks bir tarihsel materyalizme sarılarak çıkaran tanıdıklarımız, iyi bildiklerimiz, 2. sınıf ‘ek’lektik radikallerimiz,
Bize “Vay be bu din meselesi neymiş ya, kemalizmin laiklik maskesi altında nasıl herkesin hücrelerine kadar işlemiş olduğunu ortaya çıkardı, demek ki dört tarafımız sahiden düşmanlarla çevriliymiş” dedirten şaşkınlıklarımız,
Orhan Gencebay’ın dil yarası şarkısını sabah-öğle-akşam aç karnına üç’er doz dinlemesi gereken bir başbakanımız,
Statükonun hükümet şubesi olmayı, adaletin bakanı olmaktan daha asli bir görev gören adalet bakanlarımız, 
“Bir memlekette, partisi kapatılanlar, parti kapatanlar kadar cesur olmadıkça, o memlekete kurtuluş yoktur” sözünü duvarına badana fırçalarıyla yazmak istediğimiz bir iktidar partimiz,
“Ergenekon işi çok uzadı, herkes bir adım geri atsın” diye çağrılar yapan inisiyatif yoksunu, iktidar tutkunu dev anası sivil toplum örgütlerimiz,
Susurluk için günlerce ışık açıp kapatan, sokaklarda yürüyen, kampanya yapan ama Ergenekon için ayağa kalkıp lambayı tek bir lambayı bile kapatamayacak derecede mecalsiz kalmış, biraz kafası karışık, biraz olan bitene hâlâ inanamayan sivil toplum insanlarımız,
Türkiye’de ilk defa kontrgerilla kelimesini kullandıktan sonra bir faili meçhul cinayete kurban giden savcı Doğan Öz’ümüz
Darbeci paşalar hakkında suç duyurusunda bulunduğu için devlet memurluğundan atılan bir başka bir savcımız Sacit Kayasu’muz,
?emdinli’de Derin Devlet kuyusuna elini daldırdığı için, büyük medya ve meslektaşları tarafından linç edilen, görevi değil mesleği bile elinden alınan, şu anda bir Anadolu kentinde markette çalıştığını duyduğumuz savcı Ferhat Sarıkaya’mız,
Ve nihayetinde şu anda Ergenekon canavarına karşı tek başına mücadele veren, hayatı basın tarafından didik didik edilen, başına ne geleceğini kimsenin kestiremediği son savcımız Zekeriya Öz’ümüz 
Var.
Ne diyorsunuz Sayın Casson?
Biz de sizin gibi başarabilir miyiz?
Ergenekon’dan çıkabilir miyiz?

27.04.2008
                                    
          
          
          
          </div>

Kaynak: [taraf.com.tr](http://www.taraf.com.tr/yildiray-ogur/makale-sayin-savci-bir-sorum-olacakti.htm), [web.archive.org (arşiv bağlantısı)](http://web.archive.org/web/20130709130517/http://www.taraf.com.tr/yildiray-ogur/makale-sayin-savci-bir-sorum-olacakti.htm)
