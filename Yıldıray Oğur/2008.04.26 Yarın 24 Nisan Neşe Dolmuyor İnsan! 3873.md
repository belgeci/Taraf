# Yarın 24 Nisan Neşe Dolmuyor İnsan!

*Yıldıray Oğur 26.04.2008*

<div class="taraf_structure_2col_1zq">
<div class="margen_n">



 <p>23 Nisanları çok severim. Özellikle de Meclis’in açılışının yıldönümünün neden Atatürk tarafından Çocuk Bayramı ilan edildiğini açıklamaya çalışanların düştükleri çaresizlik beni çok neşelendirir. Meclis neden mesela gençlere değil de ille de çocuklara emanet edilmiştir, açıklaması zor tabi. Herhalde arada bir lağvedileceği önceden hesaplandığı için, öyle birilerine emanet edelim ki kapatırken zorluk çıkarmasınlar diye düşünüldü ve çocuklarda karar kılındı.<br/>
“Ulusal Egemenlik ve Çocuk” gibi iki birbirine benzemez şey yan yana gelip buradan bir bayram çıkınca konuşmalardan, okunan şiirlere bugün mizah için bayağı bereketli bir gün oluyor. Bir de bu gözle izleyin kutlamaları. Bir tarafta Meclis, milli egemenlik, kurucu iktidar, falan gibi ağır mevzular var. Ama bayram da çocukların. O yüzden de herhalde dünya şiir tarihinin en zavallı, en anlaşılmaz, ne ilkel şiirleri 23 Nisan’da Türk çocukları için yazılanlardır. Ve herhalde devlet de 23 şiirlerini ihaleyle falan yaptırıp, kilo iş satın alıyordur. Mesela şu şiiri hangi zavallı çocuk ezberledi acaba günlerce ve bugün heyecanla okuyacak ve muhtemelen de bugünden sonra şiirden hep nefret edecek:<br/>
Dün sabah anneciğim<br/>
Öperek, dedi: Uyan <br/>
Bugün senin bayramın,<br/>
Kalk, bak süslendi her yan.<br/>
Baktım her taraf süslü,<br/>
Sokaklar dolu insan.<br/>
Dedim: Anne bu neden<br/>
Dedi: 23 Nisan.<br/>
Temel bayrammış, inan<br/>
Kutlu olsun kardeşim<br/>
Geldi 23 Nisan.<br/>
Meclis’in açılışının aynı zamanda çocuk bayramı olması, bir ülkede çocukların ne kadar ciddiye alındığına mı yoksa demokrasinin pek de ciddiye alınmadığına mı işaret eder?<br/>
Bana bu daha çok demokrasiyi çocukça bir ümit bir hayal, ‘çoluk çocuğun işi’, hayatın ve realitenin farkında olmayanların çocukça bir hevesi olarak görmenin işareti gibi geliyor. Tabii aynı zamanda çocukları da aslında pek ciddiye almayan bir bakış bu.<br/>
Meclis’in kuruluş gününün çocuk bayramı olduğu ülkede demokrasiden “cici demokrasi” diye bahsedilmesinin anlamının da daha iyi ayırdına varıyorsunuz.<br/>
Tabii zihin açıcı bir egzersiz bu. İnsanın aklına neler gelmiyor ki. Mesela Meclis’in kuruluşunun yıldönümünü kutlayıp, boş yere insanların içindeki hürriyet, demokrasi heyecanını kabartmamak için de araya çocuklar, palyaçolar falan sokulup gün karambole de getiriliyor olabilir. <br/>
Ya da belki de “ülkede ulusal egemenliğin kutlanacak nesi kalmış bari çocuklara verelim oynasınlar” diye düşünülmüştür. Zaten 12 Eylül rejimi de bir ara 23 Nisan’ı sadece Çocuk Bayramı yapmamış mıydı?<br/>
Peki, bugün çocuklara 23 Nisan ile ilgili bu 5. sınıf şiirlerden başka bir şey anlatılmayacak mı? 23 Nisan’dan önce her yer karanlıktı, Cumhuriyeti camış zanneden Sivas Kongresi üyeleri, Meclis sıralarının üzerine bağdaş kurup oturmuş vekiller edebiyatında ısrar mı edilecek? <br/>
Çocuklara bari kendilerine armağan edilmiş bu bayram gününde gerçekleri anlatsak? Onlar da böylece Meclis’lerine daha bir bilinçle sahip çıkmazlar mıydı?<br/>
Mesela Türkiye’nin 1876’dan beri parlamentoya sahip bir ülke olduğunu. Avrupa’daki pek çok ülkeden daha köklü bir Meclis geleneğimiz olduğunu anlatsak.<br/>
Ya da bundan yüzyıl önce memleketin her köşesinde Meclis’in açılması için insanların sokaklara döküldüğünü, 23 Temmuz 1908 günü yüz binlerce kişinin Beyazıt’tan Taksim’e Meclis ve anayasanın ilanını kutlamak için yürüdüğünü ve bugünün 1934’e kadar Hürriyet Bayramı olarak kutlandığını. <br/>
1945’e kadar 1908 Meclisi’nin yaptığı seçim yasasıyla seçimlerin yapıldığını. Cumhuriyet’ten önce çok partili hayat varken, Cumhuriyet ile birlikte tek partili hayata geçildiğini.<br/>
İstanbul’un işgalinden sonra ve 1920’de Ankara’da Meclis açılmasından önce Kars’tan Manisa’ya ülkenin farklı bölgelerinde köylerden başlayarak temsilcilerin seçilmesiyle aşağıdan yukarıya örgütlenen kent ve bölge meclislerinin kurulduğunu ve boşlukta kalan iktidarın Meclisler eliyle sağlandığını. <br/>
23 Nisan 1920’de kurulan Meclis’in zor koşullar içinde bir yandan savaşırken diğer tarafta yine siyasal kararlarda meşruiyet kaygılarını gözetmekten vazgeçmediğini. Polatlı’dan Yunan topçusunun sesi duyulurken bile Meclis’te hükümetten Erzurum’da hukuksuz bir biçimde kapatılan bir gazetenin hesabının sorulduğunu. <br/>
23 Nisan 1920’de Meclis açıldığında kürsü arkasında Kur’an’dan “İstişare Ediniz” ayetinin asılı olduğunu.<br/>
Bugün bayramını kutladığımız Ulusal Egemenlik kavramı üzerinde o günlerde Meclis’te kavramı salt ulusal bağımsızlık (national sovereignty) olarak gören Kemalist Birinci Grup ile kavramın bu anlamıyla birlikte, halkın kendi kaderini kendi tayin etmesi olarak halk egemenliği (popular sovereignty) anlamını da savunan muhalifler arasında şiddetli tartışmalar yaşandığını da anlatacak mıyız? Bugün hangi “ulusal egemenliğin” bayramını kutladığımız üzerinde düşünecek miyiz? <br/>
Peki, ya coşkuyla kutlanan 23 Nisan’dan sonraki günü, 24 Nisan’ı da çocuklara anlatabilecek miyiz bir gün? Ve bir gün “Bugün 24 Nisan Neşe Dolmuyor İnsan” şiirleri de yazılabilecek mi?<br/>
<br/>
DUYURU: 26 nisanda Casson İstanbul’da…<br/>
Ajandalarınıza şimdiden not edin. Genç Siviller, İtalyan Derin Devletini çökerten savcı Felice Casson’u bu cumartesi Türkiye’ye getiriyor. 26 nisan cumartesi günü Bilgi Üniversitesi Dolapdere Kampusu’nda saat 11.00’de başlayacak Hukuk, Devlet ve Derin Devlet Sempozyumu’nda Casson dışında bu konuda yazıları, kitapları, çalışmalarıyla bilinen daha pek çok isim konuşacak. Ayrıntılı programa www.gencsiviller.net adresinden ulaşabilirsiniz. <br/>
Gladio operasyonuna başladığında 35 yaşında genç bir savcıymış Casson. İtalya’nın Demirel’i olan yılların Başbakan’ı Andreotti’yi, memleketin en aydın, çağdaş insanların içinde olduğu P-2 mason locası üyelerini yargılamaya kalktığında ise İtalya’da da ortalık karışmıştı. Ama Casson artık bu karanlık ölüm makinesinden kurtulmak isteyen İtalyanların büyük desteğiyle en dokunulmazlara dokundu ve İtalyan derin devletini çökertti.<br/>
?imdi sıra bizde. Bir daha 24 Nisanlar olmaması için. 23 Nisan’larda Meclis’in hep açık kalması için. Ve bu ülkede her günün çocuklara bayram olması için... <br/>
<br/>
23.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
