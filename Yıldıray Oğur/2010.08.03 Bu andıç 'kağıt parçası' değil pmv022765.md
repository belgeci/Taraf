# Bu andıç ‘kağıt parçası’ değil

*Yıldıray Oğur 03.08.2010*

<div class="yazi"><p>www.irtica.org, www.terorguvenlik.net, www.armenianreality.com, www.pkkgercegi.net, www.greekmurderers.net, www.yunanli.com, www.turkses.com gibi psikolojik harekât sitelerini Türkiye ilk kez <i>Taraf</i>’tan öğrendi.</p>
<p>O günlerde haberle epey ilgilenmiştim. O sitelerin hepsine girip, bakmıştım. (Sitelerin eski içeriğine archieve.org adresinden isteyen ulaşabilir).</p>
<p>İnternetin hâlâ copy-paste ağırlıklı olarak yürüdüğü Türkiye’de terör, irtica, Ermeni meselesi ve Yunanistan ile ilgili ‘sorunlar’ üzerine Türkçe ve İngilizce hazırlanan siteler profesyonelce yönetiliyor, sürekli güncelleniyordu ama siteleri kimin hazırlandığına ilişkin en ufak bir bilgi, iz bulunamıyordu. Karşımızda parası, zamanı ve bilgisi çok olan mütevazı insanlar vardı.</p>
<p>Peki, ne vardı bu sitelerde? </p>
<p>İki tanesinden bahsedeyim.</p>
<p>www. irtica.org : Site baştan aşağıya AKP’ye ve Türkiye’de dinî gruplara söven bir siteydi. Konuyla ilgili olabilecek bütün isimler alınmış ve bu siteye yönlendirilmişti. Mesela www.naksilik.com ya da www.nursi.info yazdığınızda da bu siteye bağlanıyordunuz. Sitede hiçbir yerde bulamayacağınız istihbarat raporları yer alıyordu. Son yıllarda hepimizin maillerine gelen, internette dolaşan pek çok laiklik kaygılı, türban karşıtı powerpoint sunum burada üretilip, internete servis edilmişti. Sitede Türkiye’de laikliğin tehlikede olduğu yolunda basında çıkmış bütün haber ve yorumlar da alıntılanmıştı. Sitede Başbakan Erdoğan, partisi ve milletvekilleri hakkında “Yeşil devrim özlemcileri, örümceğin iki ayağı, adaletsiz kadrolaşma partisi, Türkiye'nin yönü İran’a kaydı…” gibi ifadeler yer alıyordu.<br/><b><b></b></b></p>
<p><b>www.greekmurderers.net</b>: Siteler arasında en dikkat çekici olanı buydu. Türkçesi www. yunanli.com’du. Yunanlıların Batı Trakya, Kıbrıs’ta Türklere yönelik yaptığı katliamlarla ilgili dosyalar, o günlerde itiraflarda bulunan Atilla Olgaç’a verilen cevapların yer aldığı sitede Batı Trakya haberleri Batı Trakya Türklerini temsil eden bir bayrakla kullanılmaktaydı. Sitede 29 ocağın Batı Trakya’da Yunanistan’a karşıtı direniş günü olduğu bile hatırlatılmaktaydı. Yunanlıları kızdırmak için bununla da yetinilmemiş İngilizce sitede Yunanistan’ın Makedonya bölgesindeki Makedonların meselelerine de el atılmış, onlar da bayraklarıyla haberleştirilmişti. </p>
<p>Bu sitelerin arkasındaki isimsiz “mütevazı profesyonellerin” kim olduğu yazılım şirketi sahibi, emekli bir deniz yüzbaşı olan Ataman Yıldırım’ın Ergenekon soruşturması kapsamında Ocak 2009’da tutuklanmasından sonra ortaya çıktı. </p>
<p>35 ayrı sitenin ad ve içerikleri hayhaytr@yahoo.com diye bir ortak adresten alınmıştı. Ve bu mail adresine Genelkurmay’da sivil memur olarak çalışan Mehmet Bülent Sarıkahya’ya ait bir ADSL hattından sık sık girilmişti. </p>
<p>Sonra İrtica ile Mücadele Eylem Planı’nın ıslak imzalı orijinalini savcılara gönderen ihbarcı subayın mektubu geldi. </p>
<p>‘Meçhul asker’in Genelkurmay’da bu tarz illegal işlerin emir komuta zinciri içinde yapıldığını ortaya koymak için pek çok gazeteciye aynı anda e-mail yoluyla gönderdiği ikinci ihbar mektubuna eklediği ‘internet andıçı’nda emri veren isim dönemin Genelkurmay İkinci Başkanı Hasan Iğsız olarak görünüyordu.</p>
<p>İçeriğinde Başbakan’a hakaretler edilen, Türkiye’yi Yunanistan ile savaşa sokabilecek bu sitelerle ilgili Başbakanlık Genelkurmay’dan bilgi istedi. Genelkurmay, sözcüsü Hıfzı Çubuklu vasıtasıyla bu sitelerin varlığını kabul etti. Ama bunların “2000 yılında Başbakan Ecevit’in verdiği bir talimat üzerine” kurulduğunu açıkladı. Başbakanlık kaynakları ise bu sitelere izin veren bir başbakanlık talimatı olmadığını söylediler.</p>
<p>Tartışmanın üstü daha fazla dallanıp budaklanmanda kapatıldı. </p>
<p>Zaten sitelerde <i>Taraf</i>’ın deşifre etmesinden sonra kendiliğinden aynı anda tek elden kapatılmıştı.</p>
<p>Ta ki dün savcıların bu sitelerle ilgili başlattığı soruşturmaya kadar. </p>
<p>Bu soruşturmanın diğer tüm soruşturmalardan bir farkı var. Bu kez Genelkurmay tarafından kağıt parçası denmeyen varlığı kabul edilen bir andıca dayanıyor soruşturma. </p>
<p>Yani bu kez kaçış yok.</p>
<p><b>yildirayogur@gmail.com</b></p>
<p><b> </b></p>
</div>

Kaynak: [taraf.com.tr](http://www.taraf.com.tr:80/yildiray-ogur/makale-bu-andic-kagit-parcasi-degil.htm), [web.archive.org (arşiv bağlantısı)](http://web.archive.org/web/20100804204802/http://www.taraf.com.tr:80/yildiray-ogur/makale-bu-andic-kagit-parcasi-degil.htm)
