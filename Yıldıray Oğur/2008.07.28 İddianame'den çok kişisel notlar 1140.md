# İddianame’den çok kişisel notlar

*Yıldıray Oğur 28.07.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Bu yaz ne okusam diyenlerin, plajda güneşlenirken heyecan arayanların imdadına Ergenekon İddianamesi yetişti. En ünlü polisiye klasiğinden daha heyecanlı, en çok satan gerilim romanından daha korkutucu, en büyük tartışmalara neden olan bir hatırattan daha ifşa edici. </p><br/>
<p>Karışık duygular içinde kalıyorsunuz okurken. “Vay namussuzlar” diye kızıyorsunuz, “memleketi ne hale getirmişler” diye üzülüyorsunuz, “bu da mı bunlarla ilişkili” diye şaşırıyorsunuz, “kimler kimlerle gizli gizli görüşüyormuş” diye kendinizi salak gibi hissediyorsunuz, Ergenekon’un devletteki uzantılarını düşünüp korkuyorsunuz, “acaba sonuna kadar gidilecek mi” diye endişeleniyorsunuz, Ergenekoncular’ın ulusalcı naifliklerini okuyup gülüyorsunuz. Usta işi yani.</p><br/>
<p>Hiç şüphesiz Ergenekon İddianamesi yazın tüm bestseller kitap listelerini alt üst edecek. Şimdiden elden ele dolaşmaya başladı bile. Bir hafta sonlarını LOST sezonu izleyerek geçirdikleri vaki olan bazı arkadaşlarım mesela geçen hafta sonunu İddianame’yi okuyarak geçirdiler ve üstelik pek çoğu gazeteci bile değil. </p><br/>
<p>Çok yakında cafelerde, havuz başlarında, vapurlarda, otobüslerde birilerini ellerindeki tomarla kağıdı dikkatle incelerken görürseniz şaşırmayın. </p><br/>
<p>İddianame’nin tutkulu okurlarından biri de benim. Harry Potter’ın yeni kitabını bekler gibi bekledim, hemen indirip okumaya başladım. Tabii İddianame 2.455 sayfa. Bazen uzayıp giden ifadeler de sıkıcı olabiliyor. Ama şunu rahatlıkla söyleyebilirim Ergenekon İddianamesi Kutlu Savaş’ın Susurluk Raporu’ndan sonra okuduğum en aydınlatıcı “Gayri-resmi Türkiye Tarihi’ne Giriş” eseri. </p><br/>
<p>Henüz ortalarına bile gelemedim doğrusu, karışık okuyorum. Okurken gazete için notlar da alarak okuyorum. </p><br/>
<p>Zaten İddianame’de yer alan, başta Danıştay saldırısı-Ergenekon ilişkisi olmak üzere pek çok konuyu <i>Taraf</i>’ın manşetlerinden gayet iyi biliyoruz. Dikkat edin Ergenekon-septik medyanın da şanlı “Ergenekon yoktur” direnişi kırılıyor, İddianame okunuyor, meşreplere uygun tefsir ediliyor, okuyuculara haber vermek zorunda olunduğu hatırlanıyor.</p><br/>
<p>İddianame okumalarımdan çıkardığım notlar arasından favorim tabii İlhan Selçuk ile <i>Cumhuriyet</i>’in Genel Yayın Yönetmeni İbrahim Yıldız arasındaki <i>Taraf </i>diyalogu. <i>Taraf</i>’ın, kapatma davası iddianamesinde Başsavcı’nın yaptığı hukuki ihlallerle ilgili savcılara suç duyurusu formatındaki manşetini konuşmaktalar: </p><b><i><br/>
</i></b><p>“Tape: 1848, 16.03.2008 günü <b>saat: 17.09 </b>sıralarında <b>İlhan SELÇUK ile bay/bayan İ.Y.’ın </b>yaptıkları telefon görüşmesinde özetle;</p><b><br/>
</b><p>“İ.Y.’ın ...asıl Taraf gazetesini gördünüz mü abi” dediği, İ.SELÇUK’un <b>“Ya gördüm kepaze” </b>dediği, İ.Y.’ın <b>“Ya böyle bi rezillik olur mu ya” “Abi ben acayip bi iş abi bu işi ya” </b>dediği, İ.SELÇUK’un <b>“Yani bi şey varmış altında gibi ya da çıldırdılar satamıyolar diye” </b>dediği, İ.Y.’ın <b>“Abi ne demek ya suçluyoruz herkesi suçlamaya çağırıyoruz şikâyet edenler Taraf gazetesi çalışanları” “İlktir abi Türkiye’de böyle bi şey ben bilmiyorum hatırlamıyorum” “...Vakit gazetesi var ya işte ondan beklenebilir” “Ama bunu Taraf gibi gazete yapıyosa bu işin altında başka bi şey var abi, başka bi şey var ya çok büyük bi para var ya da bunlar tam satılmış abi” </b>dediği, İ.SELÇUK’un <b>“Ne kadar satıyo şimdi” </b>dediği, İ.Y.’ın <b>“Abi bir ara 5-6 bindi sonra 12-13 e çıktı bakalım bu hafta ne yapar ama bunlar da dağıtmaya başladıkları için bunların satış falan artık yapabilirler bi bakarsınız bir günde 50 bine çıkmış olabilirler abi” </b>dediği.<b>”</b> </p><br/>
<p>(Ne kadar ileri görüşlüsünüz. Mesela <i>Taraf</i> dün 60 bin sattı –Y.O.) </p><br/>
<p>“İ.SELÇUK’ un <b>“Valla dediğin doğrudur kendini dağıtmış bi gazete” “Suçluyoruz ve herkesi suçlamaya çağırıyoruz” </b>dediği, İ.Y.’ın <b>“Böyle bi gazetecilik var mı” </b>dediği, İ.SELÇUK’un <b>“Başsavcıyı yargılayın falan müthiş ya” “...ben bakıyorum Ahmet ALTAN’ın yazısına” “O kendinden geçmiş o yani ne yapacaklarını şaşırmışlar” </b>dediği, İ.Y.’ın <b>“Sizede orda hafiften bi kılçık var gazetede gördünüz mü” “Evet İşaret Fişeğini İlhan SELÇUK’tan diye haber yapmışlar abi” </b>dediği, İ.SELÇUK’un <b>“... dikkatli bakmadım</b> <b>bu Çetinin iki oğluda iki gazetede ikiside başyazar tam tırlattılar keratalar.” </b></p><br/>
<p>Bütün konuşmalar bu kadar naif ve eğlenceli değil tabii. Selçuk-Yiğit arasındaki telefon konuşması sürüyor. Konu yine kapatma davası:</p><br/>
<p>“İ.SELÇUK’un <b>“...şimdi bu herifler kafaya koymuşlar Amerika merika Avrupada bunların arkasında bunlar- bit ‘işi- bitirmeyi düşünüyolar dı” “Bu Başsavcının şeyi üzerinde de düşünürler şimdi ulan bu bizim aleyhimize bir dosya var ve burda davalıyız biz şimdi herhangi çatışmada matışmadan sonra ortalık birbirine girerse ve askerde müdahale zorunda kalırsa elinde şey var dosya var şimdi ya olayın bu tarafını da düşünmek lazım.” </b></p><br/>
<p>Olayın bu tarafını hiç düşünen olmuş muydu: Başsavcı’nın iddianamesinin bugün işe yaramazsa bile çatışmalar, matışmalardan sonra asker de müdahale etmek zorunda kalırsa kullanılabileceğini. </p><br/>
<p>Konuşma sürüyor. Heyecan dorukta. Anlaşılan o ki Başsavcı ile <i>Cumhuriyet</i> gazetesinin arasından su sızmıyor. Başsavcı da <i>Cumhuriyet</i>’e her şeyini açıkça anlatıyor. Peki burada ne demek istendiğini anlayan var mı?:</p><br/>
<p>“İ.Y.<b> “...bizim Mehmet Faraş’ın yazısı vardı bu savcıyla ilgili işte biraz atalarını dedeleri falan filan yazmış, savcı Mehmet’i aramış Mehmet Faraş’ı aramış telefonla” “Önce koruması aramış sonra kendisi aramış ve cep telefonunu vermiş sizede çok selam göndermiş” “...bu iş çatışmaya gidebilir ya bi korksun diye çatışmaya gidebilir demiş” “O da ben görevimi yaptım demiş falan şimdi yani yazabilirsin yazmayabilirsin...” </b></p><br/>
<p>Daha çok notum var. Eğer çarşambaya kadar bir yerlerde çıkmazsa onlarla devam edebiliriz. </p><br/>
<p>Bu arada İddianame okurlarından kendi kişisel notlarını da bekliyorum. </p></font><br/>
</p><p> </p>
<br/>
<br/>
<br/>



<br/>


<div id="taraf_not">
</div>

</div>


</div>
