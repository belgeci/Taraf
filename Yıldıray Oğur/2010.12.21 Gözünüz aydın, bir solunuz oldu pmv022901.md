# Gözünüz aydın, bir solunuz oldu

*Yıldıray Oğur 21.12.2010*

<div class="yazi">68 ruhu. Burada. Che beresi. Burada. Deniz Gezmiş. Burada. <br/><br/>“Solculuk” adına geriye ne kaldı ki... <br/><br/>Altı oktan halkçılığı azıcık öne fırlatıp, Che beresini, geçen kongre kasket denenen Kemal Bey’in başına yerleştirdikten sonra, bir de salondan en çok alkışı alan Sabih Kanadoğlu ve Tansel Çölaşan’ın oturduğu tribünü sarı baretli madencilerle kamufle ettik mi tamamdır. <b><br/><br/>Gözünüz aydın. Bir solunuz oldu. CHP içinden sezaryenle, hatta çeke çeke bir sol çıkarmayı başardınız. </b><br/><br/>Gerisi bu çocuğu en çok isteyen medyaya düşüyor. <br/><br/>Seks kaseti üzerinde konuştuğu kadar sol üzerine konuşmamış, blok liste pazarlıklarını tartıştığı kadar değişimi tartışmamış bir partiye erken doğum yaptırıp çıkardığınız bu anahtarlık sevimliliğindeki sol size emanet... <b><br/><br/>Kurultaydaki çalışkan radikal sosyalist yazarın yaptığı gibi otobüsten yeni inmiş delegelere “Çokkültürlü, darbelere ve militarizme uzak bir CHP mi geliyor” söyle bakıyım amcalara diye sorup, ondan devrimci kararlığında bir “Aynen” cevabı alarak;</b> <br/><br/>Kurultaydaki altı okun artık sağı değil solu gösterdiğini ispatlayarak; <b><br/><br/>Bir üniversite dolusu beyaz Türk profesör, bir TÜSİAD dolusu işadamı ve parası endişelerini gidermeye yetmemiş işkadınının parti yönetimine girmesini “ayakların baş olması” olarak göstererek;</b> <br/><br/>Türkiye’nin ilk weekend genel yönetmeni gibi Kılıçdaroğlu’nun konuşmasından Martin Luther King konuşması tınıları duyarak; <b><br/><br/>CHP’den bir Dostoyevski’nin Yeraltı’ndan Notlar keyfi alıp, beceriksizliklerinde bile samimiyet ve mavi boncuk bularak;</b> <br/><br/>Çoraplı masa üstü CHP şakşakçılığının tescilli olduğunu unutup, “AKP şakşakçılarını telaşlandıran CHP kurultayında yanan ışıklar” görerek; <b><br/><br/>CHP’yi, “Türkiye’nin içinde bulunduğu karanlık ortamda, “Minerva’nın Baykuşu” ilan ederek;</b> <br/><br/>Aynı anda hem <i>Sözcü</i>’yü, hem de <i>Birgün</i>’ü heyecanlandıran bir değişimin muhakkak sol olduğunu unutmayarak; <b><br/><br/>Şükrü Elekdağ ile Faruk Loğoğlu arasındaki büyük “ufuk farkını” atlamayarak;</b> <br/><br/>Gerekirse taşı sıkıp suyunu çıkararak, elinize doğan bu çocuğun rızkını da tedarik edeceksiniz. <br/><br/>Partiyi AKP’lileştirmekle suçlanan Gürsel Tekin’in, kurultaydan hemen önce <i>Hürriyet</i>’in üçüncü sayfasında “CHP’ye atılan bomba” ilan edilip üzeri çizilen Sezgin Tanrıkulu’nun ve 10. Yıl Marşı’nı 100 yıl daha söylemek isteyenleri hayal kırıklığına uğratan Enver Aysever’in parti meclisine son üç sıradan girmesi yolunuzu aydınlatıyor olmalı. <br/><br/>Tabii bir de yıllarca CHP’den sosyal demokrat bir parti çıkarmak için parti içinde büyük mücadeleler vermiş Tarhan Erdem’in dünkü <i>Radikal</i>’de çıkan şu değerlendirmeleri ve tecrübeleri: <b><br/><br/>“Bence, Genelkurmay’ın böyle bir açıklaması hakkında görüş bildirmeyen bir partiye parti demek bile caiz değildir. CHP, Genelkurmay Başkanlığı’nın siyasal bir konuda taraf olmasını kabul ediyor mu, etmiyor mu? Bir kurultay geçti, bu sorunun cevabını kim öğrendi? Lider bilmiyor ki, biz öğrenelim!”</b> <b><br/><br/>“Bir siyasal parti Kürt sorununu nasıl tanımladığını, bu sorunu çözmek için ne yapacağını açık biçimde söylemiyorsa, hiçbir şey söylemiyor demektir.”</b> <br/><br/>Ne diyelim yine de önemli olan sağlıklı olması. <br/><br/>Gözünüz aydın... <br/><br/>*** <b><br/><br/>Bülent Somay’a not:</b> <i>Radikal</i>’deki yazında bana küfretmemek için boşuna kendini tutmuşsun. Ne kadar densiz olabileceğini zaten biliyoruz. Favori yumurtası olan birinin favori yazarı olmadığım için ağlamayacağım. Yazıdaki kastımı Žižek’e sorarsan Slovencesiyle sana yardımcı olacaktır. Yine de bana küfür etmek istersen ve <i>Radikal</i>’in “politik doğrucu” genel yayın yönetmeni yine seni “has de ama gerisini getirme” gibi etik bir sansür anlayışıyla durdurursa, 18 yaşına girmemiş solcu öğrencilerinden birinin eline, kafama yumurta atmalarının devrimci değeri üzerine bir fetva verirsin, gerisini onlar halleder...<b><br/><br/>yildirayogur@gmail.com</b>
</div>

Kaynak: [taraf.com.tr](http://www.taraf.com.tr/yildiray-ogur/makale-gozunuz-aydin-bir-solunuz-oldu.htm), [web.archive.org (arşiv bağlantısı)](http://web.archive.org/web/20130709175310/http://www.taraf.com.tr/yildiray-ogur/makale-gozunuz-aydin-bir-solunuz-oldu.htm)
