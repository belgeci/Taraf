# Siz önce Muro’ya “terörist” diyin!

*Yıldıray Oğur 14.12.2008*

<div class="taraf_structure_2col_1zq">
<div class="margen_n">



 <p><i>Taraf’</i>ın bugünkü manşetinde ayrıntılarını okuyacaksınız. Devlet, Kürt Sorunu’nda çözümün en önemli ayağı olan dağdaki PKK’lılara silah bıraktırma ve ‘onurlu bir af’ çıkarma gibi projeler üzerinde çalışıyor. Bir ara hükümet de bunu yoklamış ama kamuoyu baskısından ürküp vazgeçmişti. Bazı fazla iyimser kaynaklar ordunun da dağa çıkışların engellenmesi konusunda adımlar atılmasına soğuk bakmadığını söylüyor bir süredir. Hatırlayın Mehmet Ağar gibi adı devletle eşit anlamlı hale gelmiş biri bile son seçimlere “Dağda değil ovada siyaset” sloganıyla girmişti. <br/><br/>Peki, Kürt Sorunu’nda çözüm için kapsamlı ve “onurlu bir af” gibi cesur bir adım atılmasının artık kaçınılmaz olduğu noktasına herkes geliyor da neden kimse cesaretle somut bir adım atamıyor? <br/><br/>Bunun aslında basit bir cevabı var: <br/><br/>Herkes birbirinden korkuyor da ondan. <br/><br/>Hükümet böyle bir adım atarsa onu siyaseten bitirmek için aportta bekleyen CHP ve MHP’nin diline düşmekten, bir anda ‘Anadolu’dan Görünüm’ yayınlarına geçebilecek ideolojik ve kadro donanımı olan Doğan Grubu’ndan, siyaset karşısında sürekli mevzi kaybeden TSK’nin fırsat bu fırsat çevresindeki STK’lar eliyle sokakları hareketlendirmesinden korkuyor. Sağı solu belli olmayan PKK’nın çözüm yolunda böyle bir adım atılırsa yarı yolda “bu onursuz bir af” deyip kendine rakip olarak gördüğü AKP’yi zor durumda bırakmayacağının da bir garantisi yok. <br/><br/>Tahmin etmek zor değil: AKP içinde bu korkuları pazarlayan milliyetçi-devletçi çevreler de her cesur adım ihtimali öncesi ortaya çıkıp “PKK’lılara af çıkartan hükümet” olmanın ağır bedelini başbakana hatırlatıyor, onu halkın her an teyakkuza geçirilebilecek milliyetçi potansiyeliyle terbiye etmeye çalışıyorlar. <br/><br/>Aslında hükümet bu korkularında pek de haksız sayılmaz. <br/><br/>Ama korkunun da ecele, artık herkesi “yeter” noktasına getiren ölümlere de bir faydası yok. <br/><br/>Hükümet böyle cesur bir adımla, evet doğrudur, karşıt bir halkla ilişkiler çalışmasıyla “PKK’ya af çıkartan hain hükümet” konumuna düşürülebilir ama doğru bir kamuoyu yönlendirmesi bu algıyı “Şehit cenazelerini bitiren, Kürt sorununu çözen hükümet”e de çevirebilir. <br/><br/>Nasıl mı? <br/><br/>Korku tüccarlarının gözden kaçırdığı bir şey oluyor bir süredir. <br/><br/>Türkiye aylardır sempatik bir PKK’lıya gülüyor en çok. <br/><br/>Adı Muro. <br/><br/>Reyting rekorları kıran <i>Kurtlar Vadisi</i> dizinde başroldeki ağır abi Polat Alemdar’dan bile daha popüler hale gelen bir karakter olan Muro ve arkadaşlarının filmi geçen hafta vizyona girdi ve altı günde bir milyonun üzerinde izleyiciye ulaştı. <br/><br/>O milyonlardan biri de bendim. <br/><br/>Benim filmi izlediğim salonu tıka basa dolduranlar arasında teyzeler, amcalar da vardı, film çıkışı arkadaşlarına asker uğurlaması yapacak heyecanlı gençler de. Kimse homurdanmadan, keyifle izledi bu ‘sempatik’ PKK’lıyı. <br/><br/>Muro mizahını bugüne kadar mizahçıların pek el sürmek istemediği bakir bir alandan çıkarıyor. Devrimci yaşam formundan. <br/><br/>Muro’nun yapımcısı ve yaratıcısı Erzincanlı Kadiri bir ailenin çocukları Şaşmaz kardeşler. Yani çevreden merkeze gelenler arasında artık mizahçılar da var. Böyle olunca memleketin zaman zaman zindanlarında dahi olsa merkezinde yer almış devrimcileri de artık mizah objesi haline gelebiliyor. Mizah aynasında kendini görme ve buna demokratik tahammül gösterme sırası onlarda. <br/><br/>Muro bir PKK’lı. Ama dizide ve filmde PKK adı özellikle geçmiyor. Muro “örgütten.” Ama aksanından, dağ muhabbetinden, dizide Polat ile Kürt sorunu tartışmasından, kendisine “Türkçe anlamıyor musun” diyen Rus kıza “Türkçeyi 10 yaşımda öğrendim biraz da sen idare et beni” deyişinden biz onun PKK’lı olduğunu çıkarıyoruz. <br/><br/>Muro filmin başrol oyuncusu, iyi adamı. Yani biz onun tarafındayız. Mesela filmin bir sahnesinde kötü yollara düşüp, burjuva olmuş eski arkadaşı, negatifi, kötü adam Muzo ile kavga edip karakola düştüklerinde Muzo komisere “Benim gibi vatanını seven, vergisini veren bir vatandaşa mı bu eşkıyaya mı inanacaksınız” derken Muro ona da haddini bildiriyor ve biz yine Muro’yu tutuyoruz. <br/><br/>Yani bazı alınganların zannettiği gibi Muro PKK’lılarla ya da devrimcilerle dalga geçmiyor. Daha doğrusu onları aşağılamıyor. Onları karikatürize ediyor. Filmde ne PKK’ya dönük milliyetçi-devletçi bir eleştiri var, ne PKK’nın dış mihrakların eseri olduğundan bir bahis. Tam aksine dizideki ve filmdeki PKK, Muro gibi samimi ama naif devrimci inançları, taşralı beceriksizlikleri olan ve pek de organize olmayan, bu yüzden zaman zaman da kullanılan bir örgüt. <br/><br/>Muro kendilerine özgü hayat görüşü, dili ve yaşam tarzı nedeniyle Kuzey Irak’taki Kürtlerin bile “Cemaat-i PKK” (PKK cemaati) dedikleri PKK’yı mizah malzemesi yapıyor. Bu büyük acılar ve öfkelere belli bir mesafe alındığına işaret. Yoksa karşısında öfkenin, hıncın, tiksintinin taze olduğu bir şeyin mizahı yapılamaz Mizah normalleştirir. Ayrıca bir şeyin mizahını yapınca onunla bir diyaloga geçmiş olursunuz. Orijinali ile temasa hazır değilsinizdir, karikatürü üzerinden tanımaya çalışırsınız. <br/><br/>Yani farkında mısınız bilmiyorum bir PKK’lıyı, ya ceset olarak, canlıysa da Türk bayrağı önündeki itiraf kasetinde ya da beşinci sınıf senaryolarda ağzından salyalar akan terörist tiplemelerinde görmüş bir ülkenin evlatları, aylardır sevimli, sempatik bir PKK’lı tiplemesine gülüyor. Yetmiyor filmi çekiliyor, milyonlar filmi görmeye gidiyor. <br/><br/>Çünkü Muro tabu kırıyor, Muro normalleştiriyor. Muro bizi sakinleştiriyor. <br/><br/>İşte ey Kürt sorununda çözüm için adım atmaktan korkanlar, “halk kızar” diye korkutulanlar. “DTP önce PKK’ya terörist desin” diye bağırıp duranlar. <br/><br/>Mısırınızı alın, arkanıza yaslanın, o korktuğunuz halkla birlikte sevimli, naif PKK’lı Muro’yu izleyin. <br/><br/>Bakalım filmin sonunda siz Muro’ya terörist diyebilecek misiniz?</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/3104.htm), [web.archive.org (arşiv bağlantısı)](http://web.archive.org/web/20090912065022/http://www.taraf.com.tr:80/makale/3104.htm)
