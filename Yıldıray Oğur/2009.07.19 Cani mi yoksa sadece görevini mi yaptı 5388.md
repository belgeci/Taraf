# Cani mi yoksa sadece görevini mi yaptı

*Yıldıray Oğur 19.07.2009*

<div class="taraf_structure_2col_1zq">
<div class="margen_n">



 <p>“Zannediyorum temmuz ya da ağustos ayıydı, çünkü yaz mevsimiydi. Ben üç gün boyunca bu noktaya her gidip geldiğimde sorgulamanın ve dövmenin devam ettiğini gördüm, Mustafa’ya yiyecek hiçbir şey verilmiyordu. Çıplak halde el ve ayakları bağlı karınca yuvasının üstüne oturtulmuştu. Hatta olay yerindeki korucular ‘Burada kaç tane ağa var bu adama bu reva görülmemeli öldürülecekse öldürülsün bu adama böyle işkence yapılmasın’ diye konuşuyordu. Binbaşı Cemal Temizöz karınca yuvasının üstüne oturtulan Mustafa’nın yanına yaklaşarak üzerinden tabancayı alıp, tabanca ile Mustafa’yı işaret ederek Adem Yakın’a gösterirken bir el ateş etti. Ama Mustafa deyip demediğini ben o an görmedim, Mustafa bağırdı, bunun üzerine Adem ile Adulhakim Mustafa’yı öldürdüler.” <br/><br/>Bu ifade Albay Cemal Temizöz’ün dokuz kez müebbet ile yargılanacağı davanın iddianamesinde yer alıyor. Bu birebir tanıklık ise Temizöz’ün birlikte yargılandığı korucu başı Kamil Atak’ın kendisi gibi korucu olan kardeşine ait. <br/><br/>Albay Temizöz iddianamede “terörle mücadele adı altında kurduğu suç teşekkülüyle” bir ağa olduğu anlaşılan Mustafa A. dışında 13 kişinin daha öldürülmesinden sorumlu tutuluyor. <br/><br/>Bir kişiyi günlerce aç ve çıplak olarak bir karınca yuvasının üzerinde oturtup sonra da öldürmek en kibarından canilik olarak nitelendirilebilir. <br/><br/>Peki, 1993-1995 yılları arasında Cizre’de binbaşı rütbesiyle Jandarma İlçe Komutanlığı yapan Cemal Temizöz bir cani, bir sadist olduğu için mi yaptı tüm bunları? <br/><br/>Ve bu ‘parlak sicili’ dolayısıyla mı 2009 yılında karşımıza Kayseri İl Alay Komutanı bir albay olarak çıktı? <br/><br/>Teğmenlerin annelerinin başının açık olup olmadığını bile takip ettirebilen Genelkurmay’ın gözünden bunca tayin dönemi boyunca nasıl kaçtı bu ‘cani’? 15 günde, bir planın kâğıt parçası olduğunu tespit edebilen Askerî hukuk sistemimiz 15 yıl boyunca bir Albay’ın aslında bir katil olduğunu nasıl tespit edemedi? <br/><br/>“Türkiye’de Kürtler neye ve niye isyan ediyor” rehberi olarak da okunabilecek iddianame baştan aşağı incelendiğinde karşımızda Yüksekova Çetesi gibi bir çıkar örgütü olmadığı anlaşılıyor. <br/><br/>Yoksa Albay Temizöz cani ya da sadist değil sadece işini yapan “kahraman bir Türk subayı” mıdır? Ergenekon davasının her aşamasında açıklamalar yapan Genelkurmay Başkanlığı bu davada hukuki sürecin bitmesini mi bekleyecek? Terörle mücadele etmiş bir Albay’ı hapishanelerde yalnız mı bırakacak yoksa onu ziyarete de birilerini mi gönderecek? <br/><br/>Ya Albay Temizöz ilk çıktığı mahkemede “Ben sadece bana verilen görevleri yerine getirdim” derse? <br/><br/>Tıpkı Kudüs’te yargılanan Nazi suçlusu Eichmann gibi bütün savunmasını “Bana verilen emirleri yerine getirdim, görevimi yaptım, o kadar” üzerine kurarsa? <br/><br/>O davaları izleyen Hannah Arendt <i>Kötülüğün Sıradanlığı</i> adlı kitabında bu sakin tabiatlı, fena halde sıradan aile babasının nasıl olup da binlerce kişinin ölümünden sorumlu bir Nazi subayı haline gelebildiğini sorguluyordu. <br/><br/>Peki, biz 2009 yılında Kayseri İl Jandarma Alay Komutanı olmuş bir Albay’ın bu geçmiş görev tanımını sorgulayabilecek miyiz? <br/><br/>Bu kez iddialar İlker Başbuğ’un şikâyet ettiği gibi sadece “gizli tanık ve itirafçıların ifadelerine” de dayandırılmamış. <br/><br/>Bizzat olaylara karışan korucularla birlikte o tarihlerde Temizöz’ün altında çalışan iki karakol komutanı Ahmet Öznalbant ve Mehmet Aksoy’un da ifadeleri yer alıyor iddianamede. <br/><br/>İki komutan ifadeleriyle adeta varlığı reddedilen JİTEM’i tarif ediyorlar: <br/><br/>Öznalbant: “Karakolumuzda ve civarında bulunan bahsettiğim sivil kıyafetli 6-7 kişi sorgu ekibi diye bilinirdi. Fakat bunların resmî bir birim olup olmadığını ben bilemem ama bizim karakol şemamızda böyle bir kadro yoktu. Bu birim direk ilçe Jandarma Komutanı Cemal TEMİZÖZ ile birlikte çalışırdı.” <br/><br/>Aksoy: “Bu sorgu ekibinin beyaz renkli bir Renault marka araçları vardı. Ama bu araç bizim jandarmamızın envanterinde yoktu. O aracın ne şekilde temin edildiğini ben bilemem, fakat fiilen genellikle bu aracı kullanırlardı.” <br/><br/>Peki, Genelkurmay bu konuda ne yapacak? Asker bu savaş suçlarıyla yüzleşecek mi? <br/><br/>Hazırladığı iddianamesine Büyükanıt ve sekiz subayla birlikte Albay Temizöz’ün adını da “Diyarbakır İl Jandarma eski Personeli” koduyla geçiren ve üç yıl önce bu iddiaların pek çoğunu, incelemesi için Genelkurmay Askerî Savcılığı’na ileten Ferhat Sarıkaya’nın başına gelen düşünüldüğünde umutlu olmak için elimizde pek bir neden yok. <br/><br/>Bugün de durum hiç iç açıcı değil. <br/><br/>Temizöz dosyasına bakan savcı Albay’dan talimat alıp 20 kişiyi öldürdükleri ileri sürülen ‘Ramazan Kanlıdere’, ‘Cebbar Dayı’, ‘Selim Hoca’ ve ‘Kemal Hoca’ kod adlı dört uzman çavuşun kimliklerini Cizre İlçe Jandarma Komutanlığı ve Cizre Hisar Komando Tabur Komutanlığı’na bir yazı yazarak sordu ve tüm uzman çavuşların sicil bilgilerini istedi. Ancak hiçbir sonuç alamadı. <br/><br/>Eğer asker bu korumacı tutumunu sürdürürse ve Albay Temizöz de ilk çıktığı duruşmada “Ben sadece terörle mücadele ettim” derse... <br/><br/>Keşke Albay sadece bir “cani” çıksaydı...</p>
<br/>
<br/>
<br/>



<br/>


<div id="taraf_not">
</div>

</div>


</div>
