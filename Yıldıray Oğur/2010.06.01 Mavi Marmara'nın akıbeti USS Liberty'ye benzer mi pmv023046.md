# Mavi Marmara’nın akıbeti USS Liberty’ye benzer mi 

*Yıldıray Oğur 01.06.2010*

<div class="yazi"><p>Bundan 43 yıl önce yine bir haziran günüydü. </p>
<p>Bir Amerikan gemisi Gazze açıklarındaki uluslararası sulara kadar gelmişti.</p>
<p>Dün Mavi Marmara’nın saldırıya uğradığı yerin yakınlarına.</p>
<p>İsrail’in lanetli sularına.</p>
<p>Güneş yine doğmak üzereydi.</p>
<p>1967 yılında İsrail ile Araplar arasında süren Altı Gün Savaşları’nda tarafsız kalan ABD yönetimi, bölgede olan biteni izlemek İspanya’dan yola çıkarmıştı USS Liberty gemisini.</p>
<p>İçinde asker ve sivillerin bulunduğu Amerikan ordusuna ait gemi hafif silahlarla donatılmıştı.</p>
<p>Saatler sonra geminin üstünden İsrail Ordusu’na (IDF) ait keşif uçakları uçmaya başladı. Üç saat içinde uçaklar geminin üstünde tam sekiz sorti yaptı.</p>
<p>Hava çok güzel ve görüş mesafesi çok açıktı. USS Liberty rahatlıkla görülebilecek büyük bir ABD bayrağıyla yola devam ediyordu. Gemideki telsizciler İsrail pilotlarının kendi aralarındaki konuşmalarda geminin Amerikan gemisi olduğunu söylediklerini kaydetmişti.</p>
<p>Gemi mürettebatı olan bitenden habersiz güvertede güneşleniyordu. Saat 14.00 sularında çok sayıda İsrail Mirage savaş uçağının sesiyle irkildiler. Ve birden uçaklardan geminin güvertesine makineli tüfeklerle ateş açılmaya, roketler fırlatılmaya başlandı. İlk saldırıda gemideki makineliler de etkisiz hale getirilmişti. Mürettebat panikle savrulurken ikinci uçak kafilesi geldi. Bu kez Fransız yapımı Mystere jetleri napalmlar atıyordu gemiye. Aralarında gemideki en yetkili isimlerin de olduğu onlarca sivil ve askerî mürettebat öldürülmüştü.</p>
<p>Tıpkı Mavi Marmara’ya yaptığı gibi Liberty’nin radyo sinyallerini de karıştırıcılarla etkisiz hale getirmişti İsrail ordusu. Sonra bir kanal açıldı ve yardım çağrısı USS America uçak gemisine ulaştırıldı. Gemiden iki F-4, nükleer silahlarla yardım için havalandı. Uçakların kalkış haberi Pentagon’a ulaştığında Savunma Bakanı ünlü McNamara çok kızdı ve derhal uçakların geri dönmesi emrini verdi.</p>
<p>Uçaklar yoldan geri döndü. </p>
<p>Böylece USS Liberty iki saat 32 dakika boyunca İsrail savaş makinesiyle baş başa kaldı. Sadece 300 mil ileride olan 6. Filo’dan da yardım gelmedi.</p>
<p>Bu kez İsrail botlarından atılan torpidolar isabet etti gemiye. Bilanço ağırdı. 34 Amerikan askeri ölmüş, 177’si de yaralanmıştı.</p>
<p>Harabeye dönen gemiye ilk yanaşan da bir İsrail gemisi oldu. İsrail gemisinin “Yardıma ihtiyacınız var mı” çağrısına USS Liberty’nin yaralı komutanı bugün olan biten karşısında hepimizin bağırarak söylemek istediği o tarihî cevabı verecekti: Fuck you.</p>
<p>Olaydan sonra tıpkı Mavi Marmara katliamından sonra olduğu gibi İsrail propaganda makinesi devreye girdi. USS Liberty’nin yarısı kadar bile etmeyen bir Mısır gemisiyle karıştırıldığını açıkladı İsrail.</p>
<p>Bugün Mavi Marmara’nın yolcularına silahlı El-Kaide sempatizanı diyen İsrail yalan makinesi, o günde Liberty’nin sağ kalan denizcilerini yalancılıkla, anti-semitizmle suçladı.</p>
<p>Kurtulan 250 denizci dernek kurdu, konuyu beş kez senato gündemine getirdi ama hiç sonuç alınamadı. Olayı araştıran uzmanlar “Japonların Pearl Harbour saldırısı ne kadar kazaysa, İsraillerin USS Liberty saldırısı da o kadar kazadır” diyor.</p>
<p>Ama dönemin ABD Başkanı Lyndon B. Johnson İsrail ile ilişkileri bozmamak için saldırıyı hasıraltı etmeyi uygun görmüştü. 47 yıl boyunca gelip geçen hiçbir ABD Başkanı da onca delil, fotoğraf ve tanığa rağmen sözkonusu İsrail olduğu için 34 Amerikan denizcisi için hiçbir şey yapamadı.</p>
<p>Bakalım Mavi Marmara için Cumhurbaşkanı Gül ve Başbakan Erdoğan ne yapabilecek?</p>
<p>(USS Liberty’nin ayrıntılı hikâyesi için bakınız Ümit Kıvanç’ın www.haysiyet.com’daki yazı dizisi)</p>
<p>yildirayogur@gmail.com</p></div>

Kaynak: [taraf.com.tr](http://www.taraf.com.tr:80/yildiray-ogur/makale-mavi-marmara-nin-akibeti-uss-liberty-ye-benzer-mi.htm), [web.archive.org (arşiv bağlantısı)](http://web.archive.org/web/20100604200140/http://www.taraf.com.tr:80/yildiray-ogur/makale-mavi-marmara-nin-akibeti-uss-liberty-ye-benzer-mi.htm)
