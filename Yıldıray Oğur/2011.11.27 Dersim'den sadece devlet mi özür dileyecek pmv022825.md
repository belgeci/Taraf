# Dersim’den sadece devlet mi özür dileyecek

*Yıldıray Oğur 27.11.2011*

<div class="yazi"><p>O meşhur ihbarcı subay, İrticayla Mücadele Eylem Planı’nın ıslak imzalısını savcılara, eline geçirdiği ne kadar Genelkurmay belgesi varsa hepsini peşine takarak yollamasa bu yazı yazılamazdı. En azından, Genelkurmay Psikolojik Harekât Dairesi (Kibarcası Bilgi Destek Birimi) onaylı bir Dersim İsyanı romanının varlığından haberdar olmazdık. Genelkurmay’ın “Başta Bilgi Destek kadrolarında bulunan personel olmak üzere, Tüm TSK personeli tarafından okunmasının ve kütüphanelerinde bulundurulmasının faydalı olacağı değerlendirilmektedir” dediği kitap <strong>Barbaros Baykara</strong>’nın <strong>Dersim 1937</strong> kitabı. 1974’te yayımlanan kitabın devamı da (yani aslında katliamın devamı da) 1975’te <strong>Dersim 1938</strong> adıyla yayımlanmış. Uzun uzun tanıtmaya gerek yok. Yıllarca Türkiye’de Dersim isyanı için bir şeyler okumak isteyenler karşılarında Barbaros Baykara’nın bu romanlarını buldu. Neredeyse resmî Dersim İsyanı fikri bu romanlar üzerinden popülerleşti. Hatta pek çok Dersimli de kendi hikâyelerini bu yarı efsanevî romanlardan öğrendi.</p>
<p>Barbaros Baykara,Anadolu Ajansı ’nda çalışmış ve genç yaşta (1976’da 43 yaşındayken) hayatını kaybetmiş bir gazeteci. Ama onu haberlerinden çok kısa ömrüne sığdırdığı popüler tarih kitaplarından hatırlıyoruz. Baykara’nın nedense tüm kitapları tarihimizin karanlık sayfaları hakkında. Ama yılda ikişer ikişer çıkan kitapların amacı bu karanlık sayfaları aydınlatmak değil, temize çıkarmak. 1970 tarihli <strong>Kanayan Toprak</strong> Kurtuluş Savaşı’nda ‘Rum mezalimini’, 1974 tarihli <strong>Nefret Köprüsü</strong> ise “Ermenilerin Türkleri nasıl katlettiğini” anlatıyor. Dersim 1937-38 romanlarının içeriğini tahmin etmek zor olmasa gerek. Aslında romanlarda Dersim’de hiçbir şey olmamıştır falan denmiyor. Yarı vahşi bir aşiret kızı olarak anlatılan Besi gibi efsanevî karakterlerle isyan da anlatılıyor. Yani profesyonel işi bir kurguyla karşı karşıyayız.</p>
<p>Romanın neden Genelkurmay’ın çok beğenilenler listesine girdiği ise karekterlerden Yarbay Kemal’in şu tiradından hemen anlaşılabilir:</p>
<p>“Sizin olacak bu topraklar. Şeyhe ağaya ihtiyacınız yoktur. İnsafsızca asırlardır sömürüyorlar sizi. Sen ağa hatırına hapislerde çürürken, dünyanın tüm nimetleri ile sefa sürdü bu alçak adamlar. Biz sizleri, Dersimli şeyhlerin, ağaların zulmünden kurtarmağa yemin etmiş insanlarız. Açtığımız yollar, kurduğumuz köprülerle yaptığımız okullarla, yeni bir nizam kurulacak burada. Kendi kendinizin efendisi olacaksınız.” (<strong>Dersim 1937</strong>, s- 147 )</p>
<p>Aslında Yarbay Kemal’in bu Dersim tiradı 1938’den 2011 yılına kadar Dersim katliamı hakkında sadece devletin resmî görüşü olarak kalmadı.</p>
<p>1937 yılında Türkiye Komünist Partisi’nin raporlarıyla oluşan Komünist Enternasyonal’in Dersim isyanı kanaatinin Genelkurmay’ınkinden pek bir farkı yoktu:</p>
<p>“Dersim isyanı cumhuriyet rejimi ile feodal kalıntılar arasındaki çatışmanın başka bir yansımasıdır... Dersim’de kanun tanımayan çağdışı bir rejim sürmektedir. Kemalist iktidar, ortaçağdan kalma bu yapıyı ortadan kaldırmak için harekete geçmiştir... İsyanda Hatay meselesinden dolayı Türkiye’yle sorun yaşayan Fransa da rol oynamıştır..”</p>
<p>Feodalite ve emperyalistlerle işbirliği. Dersim katliamı konusunda Türkiye solu bu iki ‘makul ve sihirli gerekçe’ ile yıllarca sessizliğe gömüldü.</p>
<p>Eh öyle olunca da Hiroşimalı çocuklara bile şiirler yazan <strong>Nâzım Hikmet</strong>, Dersim katliamı üzerine yazma işini <strong>Necip Fazıl’</strong>a bıraktı.</p>
<p>Bu Dersim kanaati 60’larda -70’lerde de değişmedi. Türk işi solculuğun başucu kitaplarının yazarı <strong>Doğan Avcıoğlu</strong>,<strong>Türkiye’nin Düzeni</strong> ’nde Dersim isyanından “Ağalığı tasfiye” bahsinde “Kürt isyanları üzerine bir takım beylerin sürülmesi bile, durumu değiştirmemiş, köylü, beylerin yerinde kalan nazır ve akrabalarına vergisini vermiştir. Dersim’de Seyit Rıza, 230 köye hükmetmektedir” (cilt: 1, s. 481) ‘ kaçırılan bir fırsat’ gibi bahsetti.</p>
<p>Daha da fenası Türk solculuğunun evladı, aklı Komintern’de, Mao’da Kürt solu da Dersim isyanı ve Seyyid Rıza hakkında uzun süre feodalite, gericilik, ağalık, emperyalist işbirlikçilik diskuru dışında bir şey diyemedi.</p>
<p>Yani Dersim Katliamı konusunda Türkiye’deki modernist cenahın duygusu, Kemalist Harry Potter serisi ‘Şu Çılgın Türkler’in son macerasında, “Seni çok sevdiğim için öldürdüm. Keşke sen de beni sevebilseydin” gibi birşey diyen çılgın âşık yazarını hissiyatında kaldı:</p>
<p><strong>“Ağalar, beyler, seyitler yazık ki Tunceli halkının bir bölümünü kandırmış isyana sürüklemişlerdi. İki yıl sabretselerdi Tunceli, yolları, köprüleri, karakolları, okulları, sağlık ocakları, mahkemeleri, halkevleri, okuma odaları, okumaya başlayan oğulları, kızları, toprak sahibi olmuş köylüleri, kredi verecek bankaları ile bir Batı ili gibi olacaktı. Aşiretler arası hırsızlık ve cinayet sürüp gitmekteydi. Bu kirli olaylar da sona erecekti. Onların inançlarına da kimse karışmayacaktı. Tunceliler de okusalar, doktor, hakim, mühendis memur, öğretmen çıksalar kaymakam, belediye başkanı olsalar kötü mü olurdu? Ortaçağ kafası bunun ne büyük bir nimet olduğunu anlamadı. Onun dünyası çıkardı. Çıkarı için Tunceli’yi kana buluyordu.”</strong></p>
<p>Evet, Kılıçdaroğlu haklı. Dersim için sadece devletin özür dilemesi yetmez.</p>
<p>yildirayogur@gmail.com</p>
</div>

Kaynak: [taraf.com.tr](http://www.taraf.com.tr/yildiray-ogur/makale-dersim-den-sadece-devlet-mi-ozur-dileyecek.htm), [web.archive.org (arşiv bağlantısı)](http://web.archive.org/web/20130709212744/http://www.taraf.com.tr/yildiray-ogur/makale-dersim-den-sadece-devlet-mi-ozur-dileyecek.htm)
