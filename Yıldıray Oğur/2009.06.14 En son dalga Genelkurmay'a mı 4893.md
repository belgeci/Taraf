# En son dalga Genelkurmay’a mı?

*Yıldıray Oğur 14.06.2009*

<div class="taraf_structure_2col_1zq">
<div class="margen_n">



 <p>Mehmet Baransu’nun <i>Taraf</i>’ta yayınlanan haberi Ergenekon davasıyla ilgili bilinen bütün ezberleri bozacak cinsten. <br/><br/>En başta söylemek gerek; bu haberle Ergenekon’un sadece bir darbe operasyonu olmadığı ortaya çıkmıştır. <br/><br/>Türkiye’de ilk kez bir darbenin yargılanacak olması tarihîdir, çok önemlidir. Ama anlaşılan Ergenekon’da bundan daha fazlası yapılacaktır. <br/><br/>Baransu’nun haberinden öğreniyoruz ki Ergenekon tutuklusu olan eski bir askerden çıkan bu planın üçüncü Ergenekon iddianamesine girmesi bekleniyor. <br/><br/>Unutmayın, 2003-2004’te Şener Eruygur yapımı bir belgeden değil, 2009 Nisan ayında Genelkurmay Karargâhı’nda hazırlanmış bir plandan bahsediyoruz. <br/><br/>Ayrıca unutmayın ki Ergenekon operasyonunu başlatan ihbar mektubunun tarihi de 2001’dir. Yani AKP iktidara gelmeden bir yıl önce. <br/><br/>Zaten Ergenekon kapsamında süren JİTEM, korucu tutuklamalarının, asit kuyusu açmaların darbeyle hiçbir zaman doğrudan bir ilişkisi olmadı. <br/><br/>Dikkatli okuyanlar söz konusu yeni planın da bir darbe planı olmadığını anlamıştır. <br/><br/>Bu, kitabına uygun olarak yazılmış bir psikolojik savaş planıdır. Amacı iktidarı yıkmak değil, yıpratmak, düşman olarak gördüğü Gülen cemaatine yönelik bir operasyona zemin hazırlamaktır. <br/><br/>Plan Genelkurmay Karargâhı içinde hazırlanmıştır. Planı hazırlayan Genelkurmay Harekât Başkanlığı 3. Bilgi Destek Şube Müdürlüğü ünlü Psikolojik Harekât Dairesi’nin yeni adıdır. <br/><br/>Planın emir komuta zincir içinde hazırlandığının kanıtı ise planın altında imzası olan albayın daha önce de yine <i>Taraf</i> tarafından ortaya çıkarılan, aralarında Rahmi Koç’un da olduğu isimlerle ilgili andıçı hazırlayan kişi olmasıdır. <br/><br/>Aynı albay o andıçı da emir komuta zinciri içinde hazırlamamış olsaydı, görevinde kalıp şimdi de bu planı hazırlaması herhalde mümkün olmayacaktı. <br/><br/>Anlaşılan, açılan soruşturma ile, yine planı “kimin sızdırdığı” ortaya çıkarılacak. Olacağı, en fazla, deşifre olan casusu “tanımayız” açıklaması gibi, deşifre olan plana da “ilgimiz yok” muamelesi çekmek. <br/><br/>Ve medya ve siyaset bu haberin üzerinden uzun atlamalar yaptıkça ne planlar bitecek ne de şükür ki sızdıranlar... <br/><br/>Yüzleşmekten korktuğumuz asıl gerçek şudur: <br/><br/>Bu plan Türkiye’deki askerî vesayet rejimi içindeki rutin bir uygulamadır. <br/><br/>Askerler iç ve dış düşmanla mücadele etme görevini böyle yorumlamakta, bunu siyasete müdahale değil vatanı ve cumhuriyeti savunmak olarak görmektedir. <br/><br/>Bunun içinde Ergenekon diye bir örgüt kurmak da, JITEM gibi bir örgüt kurup fail-i meçhul cinayet işlemek de, Cumhuriyetçi Çalışma Grubu gibi bir yapı kurup sivil toplumla miting organize etmek de, 2003-2004’te darbe planlamakta da var. <br/><br/>İddianamenin eklerinden, aralarında ÇYDD’nin de olduğu STK’ların Jandarma bünyesinde biraraya getirilmesine ilişkin belgelerin de, 2004 yerel seçim sonuçlarıyla ilgili Kara Kuvvetleri Komutanlığı değerlendirme raporunun da, Mehmet Emin Karamehmet görüşmesinin de, Ceza’nın askerlik işinin de çıkmasının nedeni budur. <br/><br/>Seçkin insanlarla korucubaşıları, katillerle profesörleri biraraya getiren de budur. <br/><br/>Bu plandan anlaşılıyor ki, kadro daha tamamlanmamıştır. Aydınlanma bilgelerinin yanına kafasında haleyle dolaşan “sahte mehdiler” gelecektir. Hatta kendilerine darbe yapılmak istenen AKP’liler ile her an haber yaptırılabilecek mesafede görünen gazeteciler de muhteşem kadro içinde yerlerini almıştır. <br/><br/>Yani Ergenekon davasında yargılanan ve yargılanacak sadece darbe için zemin hazırlayan bir terör örgütü ve o darbeyi yapacak generaller değildir. <br/><br/>Bu haber göstermiştir ki, savcılar Ergenekon adı altında Türkiye’deki askerî vesayeti yargılamak istemektedir. Sinekler hükmünde olan darbeler değil, bataklığı kurutmak savcıların asıl hedefidir. <br/><br/>Kolaylardan, Veli Küçüklerden başlamışlar, emekli orgenerallere, çok seçkin insanlara kadar zor bela gelmişlerdir. <br/><br/>Bu haber gösteriyor ki, bundan sonra askerin rutin dışına çıktığı tüm eylemler ve uygulamalar Ergenekon dalgalarından nasibini alabilir. <br/><br/>Bu planların hazırlandığı Genelkurmay Başkanlığı bile.</p>
<br/>
<br/>
<br/>



<br/>


<div id="taraf_not">
</div>

</div>


</div>
