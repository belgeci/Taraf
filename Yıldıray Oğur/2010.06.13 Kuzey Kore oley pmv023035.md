# Kuzey Kore oley 

*Yıldıray Oğur 13.06.2010*

<div class="yazi">
<p>Dünya Kupası’nda kimi tutacağıma sonunda karar verdim. Hafiften bir eksen kayması yaşayarak aldım bu kararı.</p>
<p>Eksenimi, çevre eyleminde bile “Tam bağımsız Türkiye” sloganları  atmış, bir tavuğun bacağı kırılsa Amerikan emperyalizmine yormuşların, Türkiye ilk kez ABD’ye rağmen bir kararda hayır oyu verdiğinde “Ama biz bu kadar tam bağımsız bir Türkiye dememiştik”e doğru savrulmalarına tepki olarak şaşırmış olabilirim.</p>
<p>Güney Afrika’da gönül vereceğim renklerimi bulmam da herhalde İsrail-Türkiye savaş durumuna gelmişken “iç düşmanlar” üzerinden Mütareke Basını pozisyonu alanlar karşısında son günlerde kendimi Ankara’da çıkan bir <i>Hâkimiyeti Milliye</i> gazetesi çalışanı olarak hissetmeye başlamamın, “Erdoğan kimin eksenine giriyor” diye manşet atan <i>Birgün</i> gazetesinin, “Eyvah AKP Batı’dan Türkiye’yi koparıyor” diye ortalığı birbirine katan ulusalcıların, tabii ki Onur Öymen’in, Ortadoğu ve Balkanlar’ın en mert üçüncü dünyacılarının İsrail mevzuunda bir anda üçüncü yolculuğa geçiş yapmasının falan da katkısı olmuştur.</p>
<p>Eksen kayması  yaşıyorum demiştim ya. Şer eksenine (Axis of Evil) doğru bir kayma bu.</p>
<p>Evet, dış politika sayfalarını okuyanlar anladı: Kuzey Kore’liyim bu kupada.</p>
<p>Bizim takım ilk maçına 15 haziranda Johannesburg’un Eliis Park’a çıkıyor. Rakip Brezilya.</p>
<p>Çok mesele değil. 44 yıl önce Britanya’da yapılan Dünya Kupası’nda Middlesbrough’un Ayresome Park’a bu zor şartlar altında çıkmıştı Kırmızı Moskitolar. Rakip de İtalya’ydı.</p>
<p>O gün yaşı yetse Rıdvan Dilmen bile İtalya’nın sahadan 1-0 yenik ayrılacağını tahmin edemez, büyük para kaybederdi. Çeyrek finale çıkan ilk Asya takımı olan takımım Kuzey Kore, dünyanın en iyi takımlarından Portekiz’e ilk 25 dakikada üç gol attı. Ajanslar bile geçen gol haberlere inanmıyordu artık. (O dakikadan sonra Batılı güçler tarafından sahneye çıkartılanEusébio’nun dört golüyle Portekiz’in maçı 5-3 kazanmasının ne önemi var ki.)</p>
<p>44 yıl önceki dünyada şer ekseni falan da yoktu. O kupada Kuzey Kore futbol takımına ev sahipliği yapan küçük Middlesbrough şehri tam kadro renktaşlarının arkasındaydı. O yıl takımları küme düşen Middlesbroughlular, dünyadan küme düşürülmüş bu sevimli adamları bağrına basmış, NATO toprakları içinde kalan şehrin her yerine Kuzey Kore bayrakları asılmış, müttefikler İtalya ve Portekiz karşısında oynadığı maçlarda Kuzey Kore en azından yeşil sahalarda izole edilmemişti.</p>
<p>Öyle ki Kuzey Kore’nin bu büyük başarısı hakkında 2000’li yıllarda <i>The Games of Their Lives</i> diye bir belgesel çeken <i>BBC</i>’den Daniel Gordon, hayatta olan Kuzey Kore takımından yaşlı futbolcuları 40 yıl sonra yeniden Ayresome Park’a götürdüğünde yanlarına altı yaşında bir çocuk yaklaşıp şöyle demiş: “Pak Sung-jin nerede? Büyükbabam gidip ondan bir fotoğrafını almamı istedi.”</p>
<p>44 yıl sonra takım ne hale geldi kimsenin tam bir fikri yok. Tıpkı önce Kim İl-song ardından oğlu Kim Jong-il’in ilke ve inkılâpları doğrultusunda dünyadan kopuk yaşayan rejimleri gibi Güney Afrika’da da kapalı rejim mantığına uygun bir kamp hayatı yaşıyor takım. Batılı gazeteciler bu gizemli adamları görmek, konuşmak fotoğraflarını çekmek için birbiriyle yarışıyor.</p>
<p>Öyle bir takımla karşı karşıyayız ki forma sponsorlarını bile “Reklamın iyisi kötüsü olmaz diye düşünmedik. Biz politikacı değil polyester taciriyiz” diye açıklama yapmak zorunda bırakıyor. İtalyan Legea markası yine de dört yıllığına 5 milyon avro ödeyecek Kuzey Kore’ye.</p>
<p>Dünya sıralamasında 105. sırada olan, kupayı kaldırmasına 1’e 1000 verilen Kuzey Kore’yi bu gizemli halleri ve 44 yıl önceki mucizeyi tekrarlaması  umuduyla tutuyorum biraz da.</p>
<p>Yoksa takımın politbüro şefine benzeyen teknik direktörü Kim Jong-hun’un “Herhalde liderine ve vatanına kendini bu kadar adamış başka bir takım yoktur burada” Ergenekon’un Kore şubesivari açıklamaları beni de irite ediyor.</p>
<p>Takımın diğer takımlardan farklı olarak eli kanlı Devlet Başkanı  Mugabe’nin davetiyle Zimbabwe’de kamp yapması da liberal demokrat eksenime ters. 1980’de Mugabe darbeyle iktidara geldikten sonra ordusunu Kuzey Koreli subaylar gelip eğitmişler, buradan gelen bir dostluk varmış.</p>
<p>Dünya kupası  yolunda karşılaştıkları komşuları Güney Kore’ye yaptıklarını da insan düşmanına bile yapmaz. Pyongyang’da oynanması gereken maçta Kuzey Kore yönetimi FIFA’ya “onların bayraklarını asmam, marşlarını da çalmam” deyince maç Şangay’a alınmış.</p>
<p>Takımın benim dışımdaki Kuzey Koreli seyircilerini de öyle devlet memuru kılıklı  falan sanmayın. 2005 yılında yine dünya kupası elemelerinde Pyongyang’da İran’a Suriyeli hakemin biraz da Müslüman dayanışmasıyla verdiği penaltıyla yenilmesi üzerine sopalar, taşlarla sahaya inenler az kalsın ülkede rejimi devirecekti.</p>
<p>Yine de ben ABD’nin Kuzey Kore’nin nükleer silahlarla dünya için bir tehdit olduğu açıklamalarına inanmıyorum. Kuzey Kore’nin dediği gibi bunlar saldırı değil savunma amaçlı roketlerdir. (Bu espriyi <i>Referans</i> gazetesinde cesurca Kuzey Koreli olduğunu açıklayan ilk Türk olan Muhittin Danış’ın yazısından aşırdım.)</p>
<p>Bir ülkenin derdinin saldırı mı savunma mı olduğu en iyi futbol takımından anlaşılır. Ergenekoncu teknik direktör Kim Jong-hun bile takımın defans takımı olduğunu, gol için saldıramadığını söylüyor. Ülkenin savunma sistemini çökerttiği yetmeyen Batılı güçler ise, takımın en hızlı forvetlerinden Kim Myong’u tam anlamadığım masonik bir FIFA komplosu nedeniyle kaleci olarak oynatmaya zorlamışlar. Tüm bunlar benim Kuzey Koreliliğimi fanatikleştiriyor.</p>
<p>Bunca yokluk ve baskı altında mücadele veren, İngiliz liginin dibindeki bir takımın oyuncaları kadar bile etmeyen Kuzey Kore’nin umudu ise “Asya’nın Wayne Rooney”i lakaplı Jong Tae-se.</p>
<p><i>Taraf</i>’ın Spor Servisi Şefi Ali Murat Hamarat’ın özel koleksiyonunda nadide bir parça olduğunu öğrendiğim Tae-Se, aslında Güney Kore doğumlu. Ama sıkı bir komünist olan annesi onu Kuzey Kore’de, yoldaşlarının arasında büyütüyor. Sonra da Tokyo’da Zainichi denen Japonya’daki Koreli azınlık içinde yetişiyor, Kuzey Kore devletinin fonladığı bir Kore Üniversitesi’ni tamamlıyor.</p>
<p>Kuzey ile Güney’in paylaşamadığı bu yeteneğin golleriyle ABD ve Güney Kore filelerini havalandırması için ise Kuzey Kore’nin yarı finale çıkması gerekiyor.</p>
<p>Batı basının gecenin yıldızı olan davetsiz misafir Sinderella adını  taktığı bu utangaç takımın artık Türkiye’de bile taraftarları olduğuna göre, neden olmasın...</p>
<p><b>yildirayogur@gmail.com</b></p></div>

Kaynak: [taraf.com.tr](http://www.taraf.com.tr:80/yildiray-ogur/makale-kuzey-kore-oley.htm), [web.archive.org (arşiv bağlantısı)](http://web.archive.org/web/20100615004103/http://www.taraf.com.tr:80/yildiray-ogur/makale-kuzey-kore-oley.htm)
