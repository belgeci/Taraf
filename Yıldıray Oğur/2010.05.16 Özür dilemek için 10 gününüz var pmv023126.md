# Özür dilemek için 10 gününüz var

*Yıldıray Oğur 16.05.2010*

<div class="yazi"><p>Geçen hafta gazetelerde Deniz Baykal skandalı ile Menderes’in opera sanatçısı Ayhan Aydan ile yaşadığı aşk karşılaştırılıp, o dönem İsmet İnönü’nün ve basının ne kadar ilkeli bir duruş ortaya koyduğu üzerine yazılar yazıldı.</p>
<p>Kimse de bu yazıları yazanlara “peki bu kadar ilkeli olan İnönü ve Türk basını az sonra aşağıda okuyacağınız Yassıada’daki Bebek Davası görüşmeleri sırasında neden ilkeli davranmayı sürdürüp seslerini çıkaramadı, bu linçe alet oldu” demedi.</p>
<p>10 gün sonra 50 yaşına basacak 27 Mayıs darbesi.</p>
<p>50 yaşına basacak, çünkü 27 Mayıs 50 yıl sonra hâlâ ayakta. Kurduğu kurumları, devlet sistemiyle ama en çok da bir darbe olarak hâlâ 12 Eylül kadar bile ortak bir nefretin konusu olamamasıyla.</p>
<p>1980’e kadar Anayasa ve Hürriyet Bayramı olarak kutlanan, hâlâ bugün ortalıkta demokrat solcu diye geçinen insanların “devrim” dedikleri, devrim demeye artık utananların da aklına Yassıada linçi ve idam edilen Başbakan’ın görüntüsünden önce Tahkikat Komisyonu, milli iradecilik gibi suça ortak olan “ama”ların geldiği ilk darbemiz 27 Mayıs. </p>
<p>50 yıldır Yassıada Mahkemeleriyle adaletten ne anladığını göstermiş bir iradenin ultra ileri demokratik bir anayasa yaptığını bize anlatıyorlar ve 50 yıldır hâlâ Türk solunun doğuşuyla 27 Mayıs arasındaki çarpık ilişki üzerinde açıkça konuşulamıyor. 27 Mayıs’a yüksek sesle karşı çıkmak da sağcılık olarak aşağılanıyor. </p>
<p>27 Mayıs’ın 50. yıldönümünde ordu, devlet, darbecilerle birlikte hareket eden CHP ve darbenin PR’ını yapmış dönemin gazeteleri başta Menderes, Polatkan ve Zorlu ailelerinden ve Yassıada mağdurlarından özür dilemelidir.</p>
<p>Ne için mi mesela bunun için: </p>
<p>31 Kasım 1960 Pazartesi (*)</p>
<p>Yer: Yassıada</p>
<p>Saat: 13.30</p>
<p><b><br/>Başkan Salim Başol:</b> Sanıkların sorgusu bitti. Sorgu itibariyle sorulacak şey var mı efendim? </p>
<p><b><br/>Başsavcı Yardımcısı Fahrettin Öztürk:</b> Sorgu itibariyle sorulacak suallerimizi arz edeceğim. Yalnız sanıklara sorulacak suallere geçmeden evvel Yüksek Divan’a bir mesele hakkında ve sorgu ile ilgili olmak üzere vesikalar takdim etmek istiyorum.</p>
<p>İnkılâbı müteakip memleketin en güzide hâkimlerinden müteşekkil bir heyet Başvekâlet evrak ve muamelatını tektik ile vazifelendirilmiş idi. Başvekâlette bulunan çelik dolaplar ve kasalar birer birer açıldı. Ve on senelik icraatın rusubu olarak bu evrak ve vesikalar birer birer bu heyetin eline tevdi edildi. Ancak, bunlardan bir tek bu kasanın üzerinde “tarihî vesikaları muhtevidir” yaftası yapıştırılmış olduğu için açılması hususunda heyet tereddüt etmiş idi. Kimbilir bu kasanın içinde ne mühim devlet sırları çıkacaktı. Kasa açıldı. Belki de, Adnan Menderes’in memleketi cennete çevirecek imar hareketlerini en mükemmel bir irtifaya vasıl eden plan ve projelerinin de bulunduğu düşünülebilirdi. Kasa açıldı ve nihayet içinden bir zarf çıktı ve zarf üzerinde Adnan Menderes imzası tamamen kapatılmış ve kapanan yerlere bu imzalar atılmıştı. Hey’et tereddüt etti. Acaba içinde ne vardı. Yumuşacık zarfta ne olabilirdi ki. Belki bu, Atatürk’e ait bir hatıra mı idi. Bu kadar tevahhuşla ve heyecanla zarf elden ele dolaştırıldı ve nihayet heyete, açılması hususunda yeni bir salahiyet verildi. Zarf açıldı. İçinden çıkan maalesef bütün heyet azalarının tüylerini diken diken etti. Şimdi size bu zarfın içinden çıkanları göstereceğim. Zarfı açıyorum (zarf açıldı), üzerinde Adnan Menderes’in imzaları vardır.</p>
<p>(Hâkimler Heyeti’ne göstererek) </p>
<p><b><br/>Bu bir kadın külotudur. Küçük olduğuna bakılırsa pek genç yaşta bir kadına ait olacak. Ya da bu küçük kutunun içindeki çıplak kadın resimlerine ne diyelim. Bu fotoğraflar kimbilir hangi kadın tarafından bırakılmıştır. Herhalde Menderes’in kadınsız kaldığı günlerde teyemmümüne yardım edecektir. Bu cidden hazin bir manzaradır.</b></p>
<p>Şimdi Menderes’in Meclis’te bulunmayışının sebeplerini ve ‘memleket dertleri ile o kadar meşgulüm ki ben Meclis’e gelemiyorum’ diye mazeret sıralamasının asıl sebebini öğrenmiş olduk. Ve üzüldük bu hazin manzaraya. Şimdi bu eşyalar ne sebeple ve kime ait olarak bu kasaya girmiştir. Bu tarihî devlet kasasına imzalanarak dikkat ve ihtimam ile neden konulmuştur bu bir.</p>
<p><b><br/>Başkan:</b> Müsaade buyurun efendim, şu eşyayı alın da bana verin.</p>
<p><b><br/>Adnan Menderes’in avukatı Burhan Apaydın:</b> Bu eşyanın gösterilip gösterilmemesi hususunda bendenizin maruzatı var. </p>
<p> (Zarf ve içindeki külot mahkeme başkanlığına verildi)</p>
<p><b><br/>Başkan:</b> Fazla uzatmayınız.</p><b>
<p>Apaydın:</p></b> Müvekkilim 10 sene bu memlekette başvekillik etmiştir ve bir vazife ifa etmeğe çalışmıştır. <br/><br/>“Yere düşmekle cevher sakıt olmaz kadr u kıymetten.”
<p><b><br/>Başsavcı Yardımcısı:</b> Sayın avukatın bir zamanlar Adnan Menderes’in ortağı olarak beraberce istismarda bulunduğunu ispata hazırım.</p>
<p><b><br/>Başkan:</b> Kâfi efendim.</p>
<p>Menderes imzası bulunan zarfın içerisinden çıkan eşyanın sanık Adnan Menderes’e gösterilip sorulması dava mevzusu ile alakalı bulunmadığından gösterilip ve sorulması hakkındaki isteğin reddine ekseriyetle karar verildi.</p>
<p><b><br/>Alın götürün bunları. Başka davada lazım olur.</b></p>
<p>(Gülüşmeler)</p>
<p>***</p>
<p>* Menderes’in Yassıada’da beraat ettiği tek dava olan Bebek Davası’nın tutanakları Celal Bayar’ın torunu olan Prof. Dr. Emine Gürsoy Naskali’nin Yassıada Zabıtları ciltlerinden Bebek Davası’ndan alınmıştır.</p>
<p><b><br/>yildirayogur@gmail.com</b></p></div>

Kaynak: [taraf.com.tr](http://www.taraf.com.tr:80/yildiray-ogur/makale-ozur-dilemek-icin-10-gununuz-var.htm), [web.archive.org (arşiv bağlantısı)](http://web.archive.org/web/20100519104114/http://www.taraf.com.tr:80/yildiray-ogur/makale-ozur-dilemek-icin-10-gununuz-var.htm)
