# Bu yazıya kaç dakika tahammül edebilirsiniz

*Yıldıray Oğur 22.04.2012*

<div class="yazi"><p>“Sayın Konsolos;</p>
<p>Bağdat’tan Halep’e yaptığım yolculuk sırasında bizzat gördüğüm şeyleri talebiniz üzerine ayrıntılı bir şekilde yazılı olarak sunuyorum. Bunlar aslında arabada yarı donmuş parmaklarımla defterime karaladığım notların gözden geçirilmiş şeklidir. Bu nedenle, doğrudan doğruya olaylar ânında edindiğim izlenimlerden oluşmaktadır.”<br/><br/><b>Tarih:</b> 31 Ocak 1916. <br/><br/><b>Yer:</b> Der Zor ile Tibni arası.<br/><br/><b>Saat 13:00-</b> Öğleden sonra- Yolun solunda yatan genç bir kadın. Çırılçıplak, sadece ayaklarında kahverengi çoraplar var. Yüzüstü yatmış. Başı kollarının arasına gömük.<br/><br/><b>Saat 13:30-</b> Yolun sağındaki bir çukurda ak sakallı bir ihtiyar. Çıplak sırtüstü yatmış. İki adım ötede genç bir delikanlı. Çıplak. Yüzüstü. Sol kalçası koparılmış.<br/><br/><b>Saat 14:00-</b> Yeni kapatılmış beş mezar. Sağda giyinik bir erkek. Cinsel organı açıkta.<br/><br/><b>Saat 14:05-</b> Sağda bir erkek. Belden aşağısı ve kanayan cinsel organı açıkta.<br/><br/><b>Saat 14:07-</b> Sağda çürümekte olan bir erkek cesedi.<br/><br/><b>Saat 14:08-</b> Sağda bir erkek, tamamen giyinik, sırtüstü, ağzı tamamen açılmış, boynu arkaya doğru kırılmış, yüzü acıdan çarpılmış.<br/><br/><b>Saat 14:10-</b> Sağda bir erkek. Alt kısmı giyinik, üst kısmını hayvanlar parçalamış.<br/><br/><b>Saat 14:15-</b> Bir ocak izi. Her yere elbise parçaları saçılmış. <br/><br/><b>Saat 14:25-</b> Solda yol üzerinde bir kadın sırtüstü yatmış. Vücudunun üst kısmı omuzlara alınmış şala sarılı. Alt kısmını hayvanlar parçalamış, kumaşların arasından kanlı baldır kemikleri görülmekte. <br/><br/><b>Saat 14:27-</b> Parçalanmış elbiseler.<br/><br/><b>Saat 14:45-</b> Parçalanmış elbiseler.<br/><br/><b>Saat 15:10-</b> Bir ocak kalıntısı, konaklama yeri izi. Parçalanmış elbiseler. Ateş yakma yerleri, bir kömür çukuru. Altı erkek cesedi, sadece pantolonlar kalmış, üst kısımları çıplak, ocağın kenarındalar.<br/><br/><b>Saat 15:22-</b> 22 yeni mezar.<br/><br/><b>Saat 15:25-</b> Sağda bir giysili erkek.<br/><br/><b>Saat 15:28-</b> Solda bir çıplak adam. Hayvanlarca yenmiş.<br/><br/><b>Saat 15:45-</b> 10 yaşlarında kanlı bir kız çocuğuna ait kanlı iskelet, uzun sarı saçları hâlâ görülmekte, kolları ve bacakları iki yanan açılmış vaziyette yolun ortasında yatmakta.<br/><br/><b>Saat 15:50-</b> Parçalanmış elbiseler.<br/><br/><b>Saat 16:03-</b> Sağda bir kadın, koynunda bir örtüye sarılmış mavi keten giysileri içinde üç yaşlarında bir çocuk kıvrılmış. Çocuk, bir daha kalkmayan annesinin yanında açlıktan ölmüş olmalı.<br/><br/><b>Saat 16:10-</b> 17 yeni mezar.<br/><br/><b>Saat 17:02-</b> Bir köpek bir insan iskeleti başında karnını doyurmakta.<br/><br/><b>Saat 17:03-</b> Tibni’ye giriş. Sadece bir han var, başka bir bina yok. Hiç Ermeni yok.</p>
<p>Saat 17:03’e kadar geldiyseniz ve hâlâ ikna olmadıysanız Alman konsolos Wilhelm Litten’in 4 şubatta Halep’te biten saat saat katliam raporunun tamamını Belge Yayınları arasından çıkan <b><i>Alman Belgeleri-Ermeni Soykırımı 1915-16</i></b>’da okuyabilirsiniz. </p>
<p>992 sayfalık bu kitap, <i>Der Spiegel</i>’in 1935 doğumlu muhabiri Wolfganf Gust’un yıllardır verdiği büyük emeğin sonucu. Kitap, soykırımda bizzat teşvikçi ve aktör olarak yer alan müttefikimiz Almanya’nın Anadolu’nun ve Suriye’nin her yerinde asker, doktor, konsolos, misyoner olarak bulunan görevlilerinin 1915 ve 1916’da merkezlerine gönderdikleri raporlara ve telgraflara dayanıyor. </p>
<p>Saat 17:03’e gelen bir Türkiye Cumhuriyeti vatandaşının yapacağı tek şey “ama”larla suça daha fazla ortak olmadan bir Fatiha okumak ve ölenlerin ruhunu daha fazla incitmemektir…<b> <br/><br/></b><b>yildirayogur@gmail.com</b></p>
</div>

Kaynak: [taraf.com.tr](http://www.taraf.com.tr/yildiray-ogur/makale-bu-yaziya-kac-dakika-tahammul-edebilirsiniz.htm), [web.archive.org (arşiv bağlantısı)](http://web.archive.org/web/20130709152932/http://www.taraf.com.tr/yildiray-ogur/makale-bu-yaziya-kac-dakika-tahammul-edebilirsiniz.htm)
