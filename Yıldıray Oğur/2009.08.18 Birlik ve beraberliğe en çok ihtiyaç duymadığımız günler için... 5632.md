# Birlik ve beraberliğe en çok ihtiyaç duymadığımız günler için...

*Yıldıray Oğur 18.08.2009*

<div class="taraf_structure_2col_1zq">
<div class="margen_n">



 <p>Apartman yönetimi toplantılarında bile birlik ve beraberlik mesajı verilen bir ülkedir burası. <br/><br/>Muhalefetin fazlasından hoşlanmayız. Hayatımıza kastedilmedikçe nümayiş için sokağa çıkmayız. <br/><br/>Rekabet bizi gerer. Hizipçilik büyük bir küfürdür. Sınıf başkanlığı seçimine bile tek listeyle girilir, girilmezse kavga çıkar. <br/><br/>En köşe başında kurulmuş derneğin Genel Kurulu’nda küfürleşmeler, sandalyeler havada uçuşur. Ülkenin binde birlerindeki radikal solda binlerce parti olmasının nedeni de budur. <br/><br/>Demokrasiyi severiz ama biraz yanlış anlarız. Türkiye’de hâlâ en büyük siyasi ütopya bir gün en akıllı ve yetenekli kişilerden oluşan bir Milli Mutabakat Hükümeti kurulup memleketin kadim meselelerinin çözülmesidir. <br/><br/>Eşi başörtülü birini Cumhurbaşkanlığına aday gösterdiği için eşi başörtülü olan Başbakan uzlaşmazlıkla suçlanır. Bir iktidar partisine yöneltilen en ciddi suçlama kendisine oy verenlerin taleplerine boyun eğmesidir. <br/><br/>Standart bir Türkiye Cumhuriyeti vatandaşının kafasındaki kaynaşmış toplum ideali ancak memleket bir Teletabiler diyarına dönerse tatmin edilebilir. <br/><br/>İşte hükümetin Kürt açılımı önündeki en büyük engel de Türkiye’deki bu birlik ve beraberlik fetişizmidir. <br/><br/>Çünkü görünen o ki sorun çözüldükten sonra şimdiki gibi bu kadar dip dibe, diz dize olmayacağız. İçe battığı için fena acıtan etle tırnak birbirinden ayrılacak. Farklılıklarımız ortaya çıkacak. Farklılıklarımızla birlikte yaşamayı deneyeceğiz. <br/><br/>Kürtler uzakta, sınırlarımız dışında, yabancı bir halk değil ki onlarla ortak noktalarımızın altını çizelim, birbirimize ne kadar benzediğimizi ispatlamaya çalışalım. <br/><br/>Kürtler Türklerden biraz uzaklaşıp Kürt olarak ama birlikte yaşamak istiyor. <br/><br/>Zaten Kürt sorununu ortaya çıkaran zaten bu aşırı birlik ve beraberlik halidir. Çözüm de birlik ve beraberliğimizi biraz daha arttırarak gelmeyecek. <br/><br/>O yüzden de bu süreçte iyi niyetli de olsa ne zaman biri Türk ve Kürt kardeşliğinden bahsetse tedirgin oluyorum. <br/><br/>Hele hükümetten veya hükümete yakın çevrelerden birilerinin Kürt açılımı ufkunun “Türk Kürt kardeştir ayrım yapan kalleştir” ile sınırlı olduğunu fark edince bu tedirginliğim artıyor. <br/><br/>Çünkü Kürt açılımı bir aşamada bu birlik ve beraberlik fetişizmi duvarına toslayabilir ve oluşacak hayal kırıklığı Kürt sorununu katmerleştirebilir. <br/><br/>Pazar günü <i>Sabah</i>’ta İbrahim Kalın’ın yazısı böyle tedirgin edici bir yazıydı. Türkiye’nin geleceğinde adı daha çok duyulacak, çok değerli bir isim Kalın. Bir süre önce Başbakan’ın başdanışmanlığına getirildi. Daha önce o koltuğu dolduran Dışişleri Bakanı Ahmet Davutoğlu’na yakın SETA Vakfı’nın başkanlığını yapıyor. AKP hükümetini de etkileyen entelektüel havzanın en kritik isimlerinden biri. Başında bulunduğu vakıf Kürt açılımı ile ilgili de çalışmalar yaptı ve aynı çevrenin hükümetin Kürt açılımı üzerinde de bir etkisi olduğu muhakkak. <br/><br/>İşte böyle bir isim birlik ve beraberlik fetişizminin şahikası sayılacak bir yazı kaleme aldı. <br/><br/>Şöyle diyor Kalın yazısında: “Mesela <b>DTP Türk bayrağına sahip çıksa, onu eline alsa, hürmetle önünde eğilse ve ‘bu hepimizin bayrağıdır’ dese</b>... Mesela DTP ‘bu vatan ve bayrak için beraber savaştık, dökülen kanların hepsi kutsaldır’ dese... Mesela DTP ‘vatan, millet ve bayrak, hepsi bizim ve hepsi biziz’ dese... <b>DTP ‘tek vatan, tek bayrak, tek millet’ dese</b>...” <br/><br/>Vatan, millet, bayrak tamam bir Sakaryası eksik yazının. Ulus-devletçi hamaset geri dönmüş. Zaten biz Kürt açılımıyla biraz da bu hamasetten kaçmıyor muyduk? Yağmurdan kaçarken doluya mı tutulduk. Biraz da bu hamaset değil midir meseleyi bu hale getiren. Keşke ne DTP ne de AKP bayrağı böyle kutsallaştırmasa. Saygı duysa ama eline alıp önünde saygı ile eğilmese. Bu laik ibadetlere gerek kalmasa. <br/><br/>Bu kadar da değil. İbrahim Kalın’ın bir de Türkiye rüyası var. Kalın’ın rüyası tam bir birlik ve beraberlik kâbusu aslında. <br/><br/>“Bu rüya gerçek olduğunda mesela <b>Neşet Ertaş’la Şivan Perwer ortak bir konser verse </b>ne olur? Bir de yanlarına <b>Ozan Arif</b>’i alsalar... Bu konsere Cumhurbaşkanı, Başbakan, Meclis Başkanı, Genelkurmay Başkanı ve kuvvet komutanları, milletvekilleri, parti liderleri ve vatandaşlar gitse... Mesela tam da şu günlerde <b>Şivan bir Türkçe türkü yaksa, Abdurrahim Karakoç bir kardeşlik destanı kaleme alsa</b>... Mesela Ahmet Türk, Ülkü Ocakları’nı ziyaret etse, Alperenler Dicle Üniversitesi’nde bir konferans verse...” <br/><br/>Ogün Samast’a, Yasin Hayal’e methiye yazan Ozan Arif ile Şivan Perwer’in birlikte konser verdiği ve Başbakan ile Genelkurmay Başkanı ve tüm parti liderlerinin bu konseri birlikte elele, diz dize izlediği günün gecesi evlerimiz basılır, sabahında da <i>Taraf</i> toplatılır. Bu herkesin elele verdiği Teletabileşmiş bir Türkiye bir çeşit faşizme denk düşer. <br/><br/>Allah ülkemizi böyle bir birlik ve beraberlikten esirgesin. Allah ülkemize birlik ve beraberliğe en çok ihtiyaç duymayacağımız normal günler nasip etsin.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6893.htm), [web.archive.org (arşiv bağlantısı)](http://web.archive.org/web/20090828044838/http://www.taraf.com.tr:80/makale/6893.htm)
