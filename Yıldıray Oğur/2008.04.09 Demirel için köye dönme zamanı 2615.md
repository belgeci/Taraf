# Demirel için köye dönme zamanı

*Yıldıray Oğur 09.04.2008*

<div class="taraf_structure_2col_1zq">
<div class="margen_n">



 <p>Seçimden sonra ilk kez gördüm yüzünü. Mora çalan kırmızı kanlı yüzünden sağlık fışkırıyordu yine. Maşallahı var, 84 yaşında ama hâlâ ne kadar dinç. Kalkmış bir de 83 yaşındaki İlhan Selçuk’u hastanede ziyarete gitmiş. Ne kadar medeni bir davranış. <br/>
Hâlbuki biz onları kapalı gişe sağcılık-solculuk oyunundaki başrol performanslarından hatırlarız. Ne kadar sahici kavgalar ettiler, saç saça, baş başa girdiler, ne roller kestiler, ne tiradlar attılar, ne nutuklar söylediler, sahneyi alkıştan, bizi gülmekten, ağlamaktan yıkıp geçirdiler. Demek ki sahne dışında sıkı dostmuşlar, işlerini günlük hayatlarına yansıtmayacak gerçek profesyonelmişler.<br/>
“İyi Polis Kötü Polis”i oynadılar uzun yıllar. Birbirlerine bağırıp çağırdılar, biz korktuk. Aman yapmayın benim için kavga etmeyin demek zorunda kaldık, ellerimizde kelepçe. Biri kafamıza silah dayadı, diğeri “Yeter” diye bağırdı. Biri kolumuzdan elektrik verdi, diğeri “Sen de ne diyorsa kabul et, bana yardımcı ol, bak adam deli” dedi, hepimizi bir güzel öttürdüler ne kadar işlemediğimiz suç varsa üstümüze yıktılar, bize zorla suç itiraf ettirdiler.<br/>
Cumhuriyet serasının ilk mahsulleriydiler. Özenle yetiştirildiler, “Türksün ulusun” diye hormonlandılar. “Kimseye söyleme halk bile düşmanındır” diye aşılandılar. Rollerini kulaklarına Tonguçlar, Hasan Âliler üfledi. ?ifreler, parolalar ezberletildi, üzerlerine muskalar takıldı. Halkından korkan Cumhuriyetin halkın çocukları arasından devşirip ihtiyaç oldukça halka karşı kullanmak üzere yetiştirdiği zombileriydiler artık. Yürü dedi bir ses. Tamamen tesadüfen biri sağa doğru gitti, öteki sola. <br/>
Kayboldular, bizi de kaybettiler, daha sağa, daha sola saptılar, karşı karşıya geldiler, bizi de karşı karşıya getirdiler. Yıllarca bir fasit dairede dönüp, kaybolup durduk arkalarından. Hâlbuki onlar temsil aralarında gizli gizli bir araya gelip arkamızdan gülmektelermiş. Hatta yıllar önce, ilk gençliklerinde bir gün yine gizlice buluşup “Zincirli Hürriyet” diyerek cumhuriyeti eleştiren Serteller’in Tan Matbaası’nı yakmaya bile gitmişler. Bunları öğrendiğimizde çoktan sağdan gidenler ve soldan gidenler diye bölünmüştük. Hem sağın hem solun sonu Ergenekon ovasına çıktığında ise iş işten geçmişti.<br/>
Hasta ziyaretinin makbulü kısa olandır. Ama çocukluklarının, ilk gençliklerinin geçtiği Cumhuriyetin asr-ı saadetinden konuşup, nostalji yapmadılar mı? Onlar çocukken bir çobanla bir mankenin oyunun eşit olduğunu iddia etmek bile İstiklal Mahkemesi’ni boylamak için yeterdi. Yalancıktan yapılan seçimlerde varlıklı, cumhuriyetçi, laik müntehib-i evvellerin (birincil seçmenler) adayları seçtiği, fakir, cahil müntehib-i sanilere (ikincil seçmenler) ise seçilmişleri yeniden seçmenin düştüğü o güzel günlerden bahsetmediler mi?<br/>
Bahsetmişler de; belki bu nazik ziyarete karşılık jest olsun diye bir ara İlhan Selçuk “Aysun Kayacı denen hanım kızımız ne kadar haklı. Bir çobanla sizin gibi bir siyasi duayenin oyu nasıl bir olur” demiştir tüm iyi niyeti ve nezaketiyle. Karşısında oturanın bir zamanların Çoban Sülü’sü olduğunu unutup, pot kırarak.<br/>
Hâlbuki karşısındaki o adam tüm enerjisini toplayıp o hastaneye kendisini ziyarete tam da 80 yıl öncesinde kalmış Çoban Sülü’nün hayaletinden tümüyle kurtulmak için gelmişti. Memleketin en aydın, en çağdaş, en modern insanıyla dostluğunu dost düşmana ilan ederek atacaktı üzerinden 80 yıllık aşağılık kompleksini.<br/>
Bu sözleri işitmeyi hiç hak etmemişti şimdi. Daha ne yapması gerekiyordu? Cumhuriyetin yatılı liselerinden mezun olmuştu. Rejim için Tan Matbaası’nı basmaya gitmişti. Mühendis olup barajlar yapmıştı. İktidara gelip uslu çocuk olmuştu, siyasetin kırmızıçizgilerini hiç aşmamış, baraj şampiyonu olmaktan bir adım ileri gitmeyi kafasından geçirmemişti. Menderes’in kıratına binmişti ama asılmış başbakanın bir adada perişan haldeki mezarını düzgün bir yere nakletmeye bile cüret etmemişti.<br/>
Rejimin siyasete sağ kapıdan sokulmuş zombilerinden biriydi ve görevi de ne pahasına olsun iktidarda kalmaktı, daha doğrusu başkalarının iktidara gelmesini engellemekti. Bu yolda her şey mubahtı. Kur’an ayetleri ezberleyip halkın gözünü boyamak, “Bana milliyetçiler adam öldürtüyorsunuz dedirtmezsiniz” demek, “?effaf karakol” diye demokratçılık oynamak, her şey...<br/>
Artık inisiyatif bile kullanabilen, usta bir zombiydi. Gitmesi gerektiğinde gitti, durması gerektiğinde durdu, saldırması gerektiğini saldırdı, savunması gerektiğinde savundu. <br/>
İki elini havaya açtı, meydanlardaysa dua etti, 28 ?ubat günlerinde CSO’nun 9. Senfoni’yi çaldığı konserindeyse “İşte çağdaş Türkiye bu” diye bağırdı. Ve siyasetteki amacını soranlara da açık yüreklikle gerçeği söyledi “Devletle milleti barıştırmak.” <br/>
En başta bir devlet olduğunu, en baştan onun tepemizde, siyasetin üstünde, milletle kavgalı olduğunu kabul etti. Gerçekçiydi. Onun siyasetteki rolü devlet ile toplum arasındaki sürtüşmeyi azaltacak bir sünger vazifesi görmekti, sünger eskiyince de çöpe atıldı. <br/>
22 Temmuz seçimlerden önce çok uğraştı, çok kulis yaptı, bir rol çalmaya çalıştı. Ama artık kimse ona başrol vermiyordu. Halkın gözünde de artık ikincil rollerde kalmaya mahkûm kötü adamlardan biriydi artık. Onca yıl hizmet ettiği rejim bile onu bir mankenin “Çobanla benim oyum bir mi” sözüne satmıştı. Çoban Sülü’nün başarılarını o şımarık kıza hatırlatan çıkmadı. Terk edilmişti. İlhan Selçuklarla eşit oy hakkına sahip olmak için köyünden çıkıp gelmişti. Ne denmişse yapmıştı. Ama bir gün onunla işleri bitince çoban olduğu yüzüne vurulmuştu. İmtiyazsız sınıfsız kaynaşmış bir kitle vaadiyle Cumhuriyet onu da kandırmıştı. Demirel için artık köye dönme vakti geldi. Onun hazin hikâyesinden ibret almayanları da böyle acıklı bir son bekliyor. <br/>
<br/>
09.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
