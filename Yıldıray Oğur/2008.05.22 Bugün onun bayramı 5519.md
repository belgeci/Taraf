# Bugün onun bayramı

*Yıldıray Oğur 22.05.2008*

<div class="taraf_structure_2col_1zq">
<div class="margen_n">



 <p>DİYARBAKIR<br/>
Bugün onun bayramı. Bırakalım, kutlasın bayramını.<br/>
Artık zamanın gerisinde kalmış rejimimize bugün çaktırmamalıyız vaziyetin çok fena olduğunu. <br/>
Onun bayramı bugün. Bırakalım, kutlasın, mutlu olsun. <br/>
Senede bir kaç gün mutlu olmak herkes gibi onun da hakkı. <br/>
Ne kapatarak kökü kazınmayan o partileri hatırlasın ne hakkından gelemediği Kürtleri ne de üniversiteye gitmekte ısrar eden başörtülü kızları. <br/>
Tuzla tersanesinde bugün bir işçi daha ölmesin. Bir günlüğüne de olsa AİHM’e köyü yakılmış bir Kürt bir dava daha açmasın. Demokrat yazarlar ayar çekmesinler bu bozuk düzene. Ergenekon soruşturmasında bir vatansever daha içeri alınmasın bugün. 2003’teki darbenin bir günlüğüne de olsa üzerine gidilmesin.<br/>
Bağrımıza taş basmalıyız, eğleniyormuş gibi yapmalıyız, onu şüphelendirmemeliyiz.<br/>
Bugün onun bayramı, bırakalım kutlasın. <br/>
Liseli çocuklar “bu sıcakta o saçma sapan hareketleri yapmak için stadyumda ne işim var” deyip kaytarmamalılar stadyum törenlerinden. Notla, disiplinle korkutulduklarını unutup bayramını kutlayan rejimin emrine vermeliler gençliklerini, bedenlerinin çevikliğini. Çocukça biliyorum ama, çocuklar bırakın o kuleden çıkacak bayrak, o güç ve o çeviklikle dünyaya mesaj verdiğini zannetsin, kendini iyi hissetsin bir günlüğüne.<br/>
Birbirinden berbat bayram şiirleri ezberletilen liseli çocuklar! Bu kez daha bir ciğerden okuyun şiirlerinizi. Elleriniz ve kollarınızla epikliğin derecesini yükseltin. Gözleriniz dolmalı, gözleri yaşartmalısınız. Ama ne yapıp edip çaktırmamalısınız artık bu epikliğin bir tek tüyünüzü bile kaldırmadığını.<br/>
Bugün onun bayramı. İyi ve kötü günlerimiz oldu. Kötü günlerimiz daha çok oldu, kabul. Bize pek adil davranmadı, tamam. Evlatları arasında ayrım yaptı. Bizi pek sevmedi. Har vurup harman savurdu. Bize pek bir şey bırakmadı. Pek vefa göstermedi, anlıyorum. <br/>
Ama bugün onun bayramı. Yaşanmış birkaç iyi günün hatırına, en azından insanlık namına, en azından bugün vaziyetin kötü olduğunu ona çaktırmamaya çalışmalıyız.<br/>
Eğlensin, coşsun bugün. Gazeteler tüm yurtta, dış temsilciliklerde ve Kuzey Kıbrıs Türk Cumhuriyeti’nde coşkuyla kutlandığını yazsın bayramın. En muhalif kanallar bile “İzindeyiz” logolarıyla yayın yapsınlar. Seda Sayın Atatürk’ün sevdiği şarkıları söylesin. Rojin bir günlüğüne canlı yayında Kürtçe şarkı söyleyip televizyoncuların tansiyonunu çıkarmasın, Sezen Aksu Kürt sorunu için şarkı yapmasın. Orhan Gencebay Bülent Ersoy’ sustursun. Acun’un programında 500 milyar TSK Vakfı temsilcisinin kutusundan çıksın. Bir günlüğüne başörtülü kadınlar sokağa çıkmasınlar. Bir günlüğüne Tuzla tersanesinde bir işçi daha ölmesin. Bir günlüğüne, ne olur ki.<br/>
Bir günlüğüne Diyarbakırlılar doldurmalı stadyumu. Türk bayraklarıyla meksika dalgaları yapmalılar tribünlerde. Bir günlüğüne bu yazıyı yazdığım Huzurevler semtindeki Gelişim internet kafeden Facebook’a girip dünyaya açılmamalı Diyarbakırlı Mehmet. Google’dan Erbil neresi diye aramamalı. Rejimin kafasını bir günlüğüne karıştırmamalı. <br/>
Arsenal olup, İtalyan Milan’a gol atacağı FİFA oyunu için böylesine ciddi bir yazarken başımda bekleyip beni de daha fazla rahatsız etmemeli. 13 yaşında hem bu kadar sevimli, hem bu kadar akıllı hem de yokluğun ortasında bu kadar dünyalı olmamalı Mehmet.<br/>
Rejimin ezberini bozmamalı Welat. O ne biçim bir isimdir öyle. Bir günlüğüne Arda olmalı. Ulu Cami’nin 2000 yıllık tarihini bir çırpıda ezbere okuyup Roma sütunlarıyla Selçuklu motiflerinin, Bizans kubbeleriyle, İslam minarelerinin arasından Türkiye’ye acı acı gülümsememeli. Rehberlik parasının üstünü verecek kadar namuslu ve dürüst olmamalı.<br/>
Bir yabancıya yardımcı olmak için bu kadar kendini parçalamamalı garson Ahmet. Bu kadar iyi olup, burada yaşayan insanlar hakkındaki kötü kanaatlerini sarsmamalı rejimin.<br/>
Ve bir grup Türk hem de böylesine bir bayram günü Diyarbakır’a gidip “Kürtler çok Türkleşti, Biraz da Biz Kürtleşelim” dememeli. Bu güzel bayram gününün içine turp sıkmamalı. Bu da yetmezmiş gibi bir de çıkıp utanmadan Diyarbakır’ın ortasında şunları söyleyip rejimimize bayramını zehir etmemeli:<br/>
Bugün Kürt Sorunu’nun çözümü doğrultusunda hiçbirimizin önüne bir gelecek ufku sunmayan mevcut tüm siyasetler ve söylemler iflas etmiştir. <br/>
Kral Çıplak! <br/>
Tam da bu yüzden ne kadar söz varsa düne ait bugün yeni şeyler söylemek gerekiyor.<br/>
Zaten bu dünyada Türkler ile Kürtler de birlikte yaşayamayacaksa, artık batsın bu dünya!<br/>
Bundan cesaretle ‘benim hâlâ umudum var’ diyerek bu metne imza atan biz Genç Siviller, İstiklal Marşı’nın ümide çağıran girişi ile tüm Türkiye’ye sesleniyoruz:<br/>
Korkma! <br/>
Bu sorunlar çözülecek, bu coğrafyada birlikte yaşamanın hepimizi mutlu edecek bir yolunu mutlaka bulacağız. Güzel günler göreceğiz, güneşli günler!<br/>
Korkma! <br/>
Hesabı sorulmamış hiçbir cinayet, hiçbir hukuksuzluk kalmayacak, kimse hukukun üstünde olmayacak kimse hukuksuzluğun altında ezilmeyecek. ?emdinli’de de, Ankara’da da!<br/>
Ve artık korkma ve kimseyi de bununla korkutma; ülke bölünmez, rejim de yıkılmaz! <br/>
Demokrasi, barış, refah, huzur hepimizin hakkıdır! <br/>
Muhtaç olduğumuz kudret de damarlarımızda birbirine karışmış kanda saklıdır.<br/>
Ne mutlu cesaretle bunu söyleyebilenlere!<br/>
<br/>
19.05.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
