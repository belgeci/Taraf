# ‘Ya benimsin ya da kara toprağın’

*Yıldıray Oğur 13.04.2008*

<div class="taraf_structure_2col_1zq">
<div class="margen_n">



 <p>Barroso için zor bir ziyaretti bu. Arada kaldı, herkes bir tarafından çekiştirdi, kravatı, gömleği tutanın elinde kaldı. Ne de olsa eski aşkı ile yeni aşkının yan yana yaşadığı mahalleyi ziyaret etmekteydi.<br/>
Kızlardan biriyle uzun süreli bir ilişkisi olmuştu. Yüzyıla yakın çıkmışlar, bale, opera gezmişler, bohem bir hayat yaşamışlardı. Ama hayatlarında kavga dövüş de hiç eksik olmamıştı. Bitmek bilmeyen bu patırtı kütürtü, sık sık küsüp barışmalar ilişkinin altını oydu. Kavganın sebeplerin biri kızın muhafazakâr ve statükocu ailesiydi. Kızın çok güçlü aşiret bağları, sıkı sıkıya bağlı olduğu töreleri vardı. Herkesle kavgalı, bitmeyen kan davaları olan bir aşiretti bu. Aşiretten biri yanlış yapmaya görsün aile meclisi toplanıp icabına bakardı. <br/>
Bu maraza aile köklerinin kalıtsal etkileri yıllar içinde kendini gösterdi. Kızın kendine özgü halleri, sıklıkla içine düştüğü depresyon dönemlerinin üstüne ailesinden aldığı darbeler, ekonomik olarak bir türlü belini doğrultamaması, düzenli bir işi olmaması da eklenince ilişki artık yürüyemez hale gelmişti.<br/>
En başlarda ilişkiye çok ciddi bakan Barroso da anlamıştı durumu, “Bu evlenilecek değil, eğlenilecek bir kızdı.” <br/>
Zaten aşk uzun süredir bitmişti onun için. Uzatmaları oynuyor, verilmiş sözler, yaşanmışlıklar uğruna katlanıyor, aniden ayrılacak olurlarsa zaten depresyonda olan kızın yanlış bir şey yapmasından korkuyordu. Ve bir gün Rus bir erkekle aldatıldığını öğrendiğinde ise artık bitmiş bu ilişkiye son noktayı koymuştu.<br/>
Ayrıldılar. Ama kızın Barroso’ya ilgisi yine de bitmek bilmedi. Aşk nefret birbirine karışmıştı. Küfürlerle, ağır hakaretlerle dolu mektupların, mesajların ardı arkası kesilmiyordu. Kız içinde bulunduğu tüm sorunların, depresyonların, hastalıkların sorumlusu olmakla suçluyordu Barroso’yu.<br/>
Ama kızın gelgitleri de bitmek bilmiyordu. Arada sırada güzel günlerde birlikte gidilen baleleri, operaları, gezilen sergileri, birlikte geçirilmiş mutlu laik yaşam dakikalarını, soğuk kış gecelerinde, oturup poker oynarken rakiplerine karşı kurdukları ittifakları hatırlıyor ve Barroso’ya kızıyordu, “Niye evlenelim diye tutturdun ki. Ne güzel birbirimizin hayatına karışmadan yaşıyorduk. Niye benden yapamayacağım şeyler istedin. Kötü aile alışkanlıklarından kurtul diye ısrar ettin. O çarpık bacaklı kızı bırakıp bana dönmez misin yine?”<br/>
Ama Barroso uzun yıllar sonrasında uğradığı ihanetin intikamını kızın hasmı olan aynı mahalleden başka bir kızla acilen sözlenerek aldı. Bu eski aşığını iyice çileden çıkardı. Sözlendiği kızla aralarında ateşli bir aşk olduğu söylenemez. Hatta bu yüzden zaman zaman sorunlar da yaşıyorlar, uzun süre birbirlerini arayıp sormadıkları da oluyor. Ama yine de henüz kesin tarihi belli olmasa da sonu evlilik olacak gibi görünen düzeyli bir beraberlikleri var. <br/>
Yeni kızın da ailesi muhafazakâr, fazla gezip tozmasından hoşlanmıyorlar kızlarının. Ama Barroso’yu kendi oğulları gibi de seviyorlar. Zaman zaman kültürel uyumsuzluklar yüzünden sorunlar çıkıyor aileler arasında. Ne bileyim Barroso bazen kutlayalım bunu diye bir şişe şampanya patlatıyor, içki krizi çıkıyor ama her iki taraf da evlilik çağlarının gelip geçtiğinin farkında, bu mantık birlikteliğinin sürmesi için çabalıyorlar. <br/>
İşte Barroso bu iki kızın birlikte yaşadıkları mahalleyi ziyaret etti geçen hafta. Onun için oldukça zor bir ziyaretti. İki kızın saç saça baş başa kavgalarının üstüne gelmişti bir de. Eski âşık daha gelmeden haber yolladı, “Tarafsızlığını koru, ikimizin arasındaki kavgaya karışma” diye. “Ama biz onunla evlenmeyi düşünüyoruz, bu kavga beni de doğrudan ilgilendiriyor, tabii ki karışırım” dedi Barroso. <br/>
Kara sevdadan ümit kesilir mi? Barroso ne dediyse, kendince anlamlar yükledi eski sevgili. “İlişkimiz yeni bir döneme girdi” dedi Barroso, “Bak benden bahsediyor, beni unutmak mümkün mü” diye ümitlendi. <br/>
“Uzlaşma kültürü karşılıklı güvenin temeli” dedi Barroso, “Sözlüsü olacak o çarpık bacaklı kızı ‘Davranışlarına dikkat et, eski sevgilim ne diyorsa yap yoksa çok kötü bozuşuruz’ diye uyarıyor, baksanıza” diye caka sattı. <br/>
Yeni âşıklar el ele boğazda dolaştılar, o “Ama bak boğazda rakı-balık yapabiliyor musun onunla” diye nifak sokmaya çalıştı aralarına. <br/>
Olmadı kıza iftira attı. Barroso’nun içine irtica korkusu düşürmeye uğraştı: “Bak Barrosocum, o kız dişi bir Usame Bin Ladin. Zaten aslında başörtülü, sen ondan korkma diye peruk takıyor. Takiyyeci bunlar. İmam nikâhı diye tuttururlar, düğünde bile ilahi okurlar. Evde sana içki içirtmez, arkadaşlarının elini sıkmaz, çocuklarınızı Kur’an Kursuna gönderir. Mahalle baskısıyla da seni de zorla Müslüman yaparlar, olmazsan da ellerini arkadan bağlayıp…”<br/>
Kara sevda bu kim dizgin vurabilir. Sonunda o kadar ileri gitti ki, Barroso Meclis’te konuşurken, elinde benzin tenekesi çatıya çıktı “Bak Barroso Efendi o kızla ilgili bir şey söylersen yakarım kendimi” diye bağırıp, çağırıp, tehdit etti, rezalet çıkardı.<br/>
Barroso’ya rağmen Barroso’ya duyulan bu marazi aşığın gözü dönmüş durumda. <br/>
?imdi yeni kızı kapatıp, dağa kaçırmaya çalışıyor aşiretin ileri gelenleri. Bir açığını yakaladıklarında, boş bir anında ortadan kaldıracaklar kızı. <br/>
Kız da buna rağmen istifini hiç bozmuyor, hiçbir tedbir almıyor. Ama ya kızı kapatıp dağa kaçırmak da bu çılgın aşığı mutlu etmezse. <br/>
Burası şark. Pazar gazetesi için bile yazılıyor olsa da aşk hikâyeleri hazin sonla biter. <br/>
Artık iyice devre dışı kaldığını, kimsenin onu kaale almadığını anlayan çılgın aşığın daha da çılgınca bir şey yapmasından korkuyoruz bugünlerde. Eline geçirdiği ilk aletle eski aşkının kafasına ölümcül bir darbe indirmesinden ve sonra bağırmasından “Ya benimsin ya da kara toprağın.” <br/>
<br/>
13.04.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
