# Bizim Gladiomuz bize benzer

*Yıldıray Oğur 30.07.2009*

<div class="taraf_structure_2col_1zq">
<div class="margen_n">



 <p>Bir gün toprak altından çıkan tüm bombaları polisin gömdüğü tespit edilse, bütün suikast planları iftira, bütün darbe planları orduyu yıpratmaya dönük komplo, Ergenekon tamamen Tuncay Güney’in hayal gücünün eseri çıksa bile Özel Harp Dairesi başkanlığı yapmış Kemal Yamak’ın 867 sayfalık hatıratı elimizde olduğu sürece derin devlet için başka bir kanıta ihtiyaç yoktur. <br/><br/>Ergenekon için savcılar 3 Ocak 2006 tarihinde harekete geçmeliydi. Yani geçen gün hayatını kaybeden Kemal Yamak’ın <i>Hürriyet</i>’ten Necdet Açan’a şu sözleri söylediği gün: <br/><br/>“Özel Harp Dairesi’ne üye olan milletvekillerinin isimlerini bilmem. Onlar gençliklerinde örgüte alınıyor, sonra milletvekili oluyorlar. Bu da onların seçilmelerindeki isabeti gösteriyor. Kimliklerini bilmiyorum, ama sonradan milletvekili olduklarını kesin biliyorum. Zaten onların isimlerini kimse bilmez, belki örgüte alan ilk kişi bilebilir. Çünkü hepsinin kod adı var. Çalışırken biz onları kod adları ile çağırırdık. Bir de sadece CHP’de değil, tüm partilerde var.” <br/><br/>Normal bir ülkede bu sözlerin ardından hafif şiddetli bir deprem olur, savcılar da iddiaları araştırmak için harekete geçerdi. Türkiye ise tüm bu ve benzeri haberleri yıllarca bir John Le Carre romanı okur gibi okudu. <br/><br/>O halde gelin bu romanın başını da Özel Harp Dairesi’nde üç yılı başkan olarak sekiz yıl mesai yapmış ünlü emekli orgeneralin kitabından okuyalım: <br/><br/>“Özel Harp Dairesi, özellikle Amerikalıların da verdiği destekle NATO’nun ‘örtülü harekât konseptine’ dayanarak kurulmuş bir harekât ünitesiydi. 1950’li yıllarda Özel Harp Dairesi’nin, Gayrı Nizami Harp bölümünün kuruluşu, böyle bir ihtiyaç dikkate alınarak gerçekleşmişti. Amerikalıların özel yardım faslından, daireye her yıl 1 milyon dolar yardım sağlanacaktı.” <br/><br/>Buraya kadarını Türkiye’de herkes biliyor ve kabul ediyor. Komünizm ile mücadele için tüm NATO ülkelerinde ‘Gladiolar’ kuruldu ve bu yapılar soğuk savaşın bitmesinin ardından pek çok NATO ülkesinde soruşturuldu, teşhir ve tasfiye edildi. Türkiye hariç. <br/><br/>Peki, neden Türkiye bunu yapamadı? <br/><br/>İşte bu hayati sorunun cevabı da Kemal Yamak’ın hatıratında gizli. <br/><br/>Yamak’tan öğreniyoruz ki “Bu daire o güne kadar genelkurmay başkanı ve ikinci başkanlar dışında hiç kimse ve makama bir brifing vermemişti. Ordu ve kuvvet komutanlıklarına daha kısa, bilgilendirici mahiyette ve kişisel brifingler veriliyordu. Konudan ne sayın bakanın, ne de başbakanın haberi vardı.” <br/><br/>Yani 1950’den 1974’e kadar hükümetler Özel Harp Dairesi’ni bilmiyordu ve daire tümüyle Genelkurmay tarafından kontrol ediliyordu. Hatta asker bu iş için ABD’den hükümetten habersiz para bile alıyordu. <br/><br/>Peki, 1974’te ne oldu ki Özel Harp Dairesi 24 yıllık sırrı Başbakan Ecevit’e açık etti? <br/><br/>Yamak, hatıratında 1974’te dönemin Genelkurmay Başkanı Semih Sancar ile Özel Harp Dairesi için Başbakan Ecevit’ten para istedikleri görüşmenin öncesini şöyle anlatıyor: <br/><br/>“Özel Harp Dairesi’nin Amerika Birleşik Devletleri özel yardım fonundan her yıl alınan ve hesabı resmî bütçeye karıştırılmadan, ayrı bir muhasebede tutulan 1 milyon dolarla ilgili, yıllık görüşme zamanı gelmişti. Amerikalı geldi. Mutat konuşma ve pazarlıklar başladı. Biz ihtiyacımız olan silah ve teknik malzemeyi istiyor, o bize, ihtiyacımız olmayanı, ellerinde olanı vermeye çalışıyordu. Münakaşa uzadı, anlaşamıyorduk. Israrımız karşısında bir ara sertleşti ve ‘Para bizim değil mi? Ne istersek onu veririz. Önerdiklerimizin dışında bir şey veremeyiz’ dedi. Bunu duyar duymaz, ‘O zaman hem paranız, hem de vereceğiniz malzeme sizde kalsın’ dedim. Ayağa kalkıp ‘Toplantı bitmiştir’ diyerek görüşmeyi bitirdim.” <br/><br/>Yamak bu görüşme için kitabında “kopuş” sözcüğünü kullanmış. <br/><br/>Peki, onun anlattığı gibi bu 24 yıllık, gizli ve derin işbirliğinden kopuşun sebebi sadece bir görüşme olabilir mi? <br/><br/>Yoksa bu kopuş Türkiye’nin Kıbrıs nedeniyle Batı ile ipleri attığı 1974 tarihi nedeniyle mi bir kopuştur? <br/><br/>Yamak bu kopuşun ardından “bizzat muhatap oldum” dediği başka çok ilginç görüşmelerden bahsediyor: “Bu kopuştan bir süre sonra, önce İngiltere, daha sonra Fransa olmak üzere, NATO kanalından gelen yetkili resmî ziyaretçiler (general) bizimle temas kurmuşlar ve müşterek planlar, eğitim ve tatbikatlar üzerinde nabız yoklamışlardır.” <br/><br/>Ve Türkiye’nin kendi Gladiosunu neden tasfiye edemediğini ve bugün neden karşımızda Ergenekon diye bir dava olduğunu açıklayan esas kısım. Yamak’ın “Avrupa derin devleti”nin bu nabız yoklamalarına verdiği cevap: <br/><br/>“Arzlar, teklifler ve alınan emirler çerçevesinde kendilerine yukarıda belirttiğimiz konseptimiz ve ana fikrimiz izah edilmiş, böyle bir çalışma ve planlamaya katılamayacağımız bildirilmiştir. Bizim Gladioyla veya başka bir ülkenin herhangi bir teşkilatıyla herhangi bir ilgimiz ve ilişkimiz de olmamıştır. Onların Gladio gibi bir teşkilata sahip olmaları ve bazı olaylara karışmış bulunmaları, sadece bir isim benzerliğiyle bizi de öyle görmeye yeter bir neden olamaz. <b>Biz, bize dayanarak, kendi güvenlik ihtiyacımız için ve kendimize benzeterek bir konsept tespit etmişiz, onlar da kendilerine</b>.” <br/><br/>Gördüğünüz gibi Türkiye’nin Gladiosu da temel ideolojisi “Biz bize benzeriz” ile uyumlu. Bizim Gladiomuz da bize benziyor. O yüzden devşirme sistemini kullanıyor. O yüzden herkes Gladiosundan kurtuluyor biz, onu tasfiye etmek için hâlâ uğraşıyoruz.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/6798.htm), [web.archive.org (arşiv bağlantısı)](http://web.archive.org/web/20090919071957/http://www.taraf.com.tr:80/makale/6798.htm)
