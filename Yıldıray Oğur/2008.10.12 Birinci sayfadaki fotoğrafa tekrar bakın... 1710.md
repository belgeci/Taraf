# Birinci sayfadaki fotoğrafa tekrar bakın...

*Yıldıray Oğur 12.10.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>1000 solcu öğrenci hazırlık önünde toplandı. Çarşı ve yurtlar bölgesinden yürüyerek sloganlarla Stadyum’a kadar geldiler. İlk fırça darbesini 40 yıl önce de bir gece yarısı yine orada olan eski öğrenci Mete Ertekin vurdu. Böylece 40 yıl Hüseyin İnan, Taylan Özgür ve arkadaşlarının yazdığı ODTÜ Stadyumu’ndaki “Devrim” yazısı tazelendi. </p><br/>
<p>O “Devrim” yazısını ilk kez 1994’de görmüştüm. </p><br/>
<p>Yanımda beni yeni okulumda gezdiren ve ancak “Karşı devrimci bir ODTÜ’lü” olabilecek arkadaşım büyük bir gururla göstermişti yazıyı: “Çıkmayan boyayla kimya öğrencileri yazmış 1968’de, o günden beri de hiç silinememiş.” </p><br/>
<p>Daha sonra onun rehberliğindeki ODTÜ gezimiz Deniz Gezmiş’in saklandığı 2. yurttaki odanın önünde sürdü. Sonra güya Erdal İnönü’nün rektörlüğü sırasında Denizlerin sakladığı söylenen havalandırma sisteminden içeriye baktık. ODTÜ haritasını inceledik uzun süre. Amerikalılar Moskova’ya doğrultulmuş bir tabancaya benzetmişlerdi destekledikleri okulu. Tabancanın neresi nereye denk geliyor diye uzun uzun inceledik. Tetikte “Devrim Stadyumu” vardı. Hemen yandaki kapalı spor salonunun çatısını da aynı Amerikalılar 6. filoya benzetmişler. Buna karşılık hazırlık binaları da orak çekiç şeklinde yapılmış. Rektörlük binasının karşısındaki o heykel 1977’de üzerlerine ateş açılan öğrencilerin anısına dikilmiş oraya.</p><br/>
<p>Biraz tarih, biraz hurafe. ODTÜ hakkında ilk anlatılacaklar da, gezerken ilk görülecekler de bunlardı. İster liberal olsun ister dindar isterse ilk rehberim gibi ancak bir “cinsel devrimci”, her ODTÜ’lü okulun bu şanlı solcu tarihiyle, alamet-i farikasıyla gizliden gizliye gurur duyuyordu. </p><br/>
<p>O stadyumdan Devrim yazısının silinmemesinin nedeni de bu gizli hoşgörüydü, yoksa kimya öğrencilerinin müthiş buluşu çıkmayan boyalar değil.</p><br/>
<p>Şimdi böylesine bir hoşgörüyle bugün elinizde tuttuğunuz gazetenin birinci sayfasındaki fotoğrafa tekrar bakın lütfen. </p><br/>
<p>Ne görüyorsunuz?</p><br/>
<p>Bir DHKP-C’li mi?</p><br/>
<p>Bir devrimci?</p><br/>
<p>Bir terörist?</p><br/>
<p>Bir vatan haini?</p><br/>
<p>Bir işkence mağduru daha?</p><br/>
<p>Kafasına kapı açma demiri ile vurulmuş biri?</p><br/>
<p>O kadar mı?</p><br/>
<p>Peki, ne diyorsunuz?</p><br/>
<p>Su testisi su yolunda kırılır?</p><br/>
<p>Bir şey yapmasa niye dövülsün?</p><br/>
<p>Hani AKP demokrattı, hani işkenceye sıfır tolerans vardı?</p><br/>
<p>Faşist polis?</p><br/>
<p>Faşist devlet?</p><br/>
<p>Faşizmi döktüğü kanda boyacağız?</p><br/>
<p>Engin Ceber ölümsüzdür?</p><br/>
<p>Ve samimi olarak itiraf edin sahiden ne hissediyorsunuz?</p><br/>
<p>Okumamıştım, ilgimi çekmemişti?</p><br/>
<p>Pazar pazar içim karardı.</p><br/>
<p>Üzüldüm ama hemen geçti</p><br/>
<p>Yeni bir işkence vakası daha.</p><br/>
<p>Allah belasını versin bu düzenin, iyice sapıttılar.</p><br/>
<p>Durun durun sakin olun. Hoşgörüyü unutmadan bir daha bakın.</p><br/>
<p>Yakın arkadaşının polis tarafından vurulup sakat kalmasına çok kızan, fedakâr bir arkadaş görmüyor musunuz? </p><br/>
<p>Benim gibi saçları önden epeyce dökülmüş, buna pek alışamadığı için şapka takan sahici bir kel var karşınızda.</p><br/>
<p>Yine benim gibi biraz kilolu, bunu yine benim gibi dert ettiği için de fotoğraf çekilirken karnını içeri çeken bir şişko.</p><br/>
<p>Hiç katılmadığınız bir fikre fazlasıyla inandığı gözlerinden belli olan ama emin olun hepimiz için en iyisinin ancak öyle bir düzen olduğuna inanmış naif bir devrimci.</p><br/>
<p>Köşeyi dönünce karşınıza çıkacak gibi durmuyor mu? </p><br/>
<p>Oturduğunuz cafeden az önce kalkmış, içtiği çay bardağı hâlâ masanın üzerinde. Size adres soracak az sonra. Çakmak isteyeceksiniz vapurda. Buyurun önce siz diyecek otobüse binerken. Ani frenle minibüste üzerine düşeceksiniz. “Affedersiniz” diyeceksiniz o da “önemli değil” diyecek. Bilimsel sosyalist ama Ramazan Bayramı’nda aldı üzerindeki kot ceketi. Üzerinde Amerikan emperyalizminin işareti olmayan bir şapka bulmak için çok dolaştı Salıpazarı’nda. </p><br/>
<p>Sonra o çocuğu o az önce baktığınız fotoğraf yüzünden köşe başından, o otobüsten, vapurdan, cafeden kaldırıp Metris cezaevinde götürdüler. </p><br/>
<p>Beş infaz memuru çıktı karşısına. </p><br/>
<p>Ellerinde bir ‘terörist’, ‘vatan haini’ vardı. “Su testisi su yolunda kırılsın” dediler. Düşüp kafasını kırdı deriz diye düşündüler. Dövdüler. Hem de çok dövdüler. Anlatıp sizi üzmeyeceğim.</p><br/>
<p>Onlar için biraz topluca kel bir çocuk değildi o. İnatçı bir örgüt üyesiydi. Karşılarında bir insan olmadığına inandılar önce. Ve sonra çok çok dövdüler gönül rahatlığıyla.</p><br/>
<p>Beyin kanaması geçirdi, o kel çocuk. Sonra da bitkisel hayata girdi o kilolarla.</p><br/>
<p>Ve öldü. </p><br/>
<p>En son vapurda, otobüste görmüştünüz. Cafede siz geldiğinizde o kalkıyordu. Giydiği montun aynısından sizde de var.</p><br/>
<p>O kadar sıradandı ki, ölümü de sıradan bulundu. </p><br/>
<p>Gazeteler görmeyecek, bir örgüt propagandasına girer diye korkacak. “Su testisi su yolunda kırılır” diye içinden geçirecek Adalet Bakanlığı’nın olayı soruşturmakla görevli müfettişleri. Yalancıktan uzun uzun mahkemeler olacak. Bir ‘terörist adayı’ için devletin 40 yıllık memurları fazla hırpalanmayacak. Kimse de çok fazla üzülmeyecek. Adı soğuk işkence raporlarına girecek. AB bizden onun için hesap soracak. </p><br/>
<p>Karşınıza çıktığı o köşe başındaki direklerin üstüne çıkarmaları yapıştırılacak. “Engin Ceber Davamızda Yaşıyor” </p><br/>
<p>Ve fotoğraflarından afiş olacak. İyi niyetli arkadaşları kel fotoğrafını basacaklar o afişlere. Ve her yere asacaklar.</p><br/>
<p>Halbuki gerçek Engin o değil. </p><br/>
<p>En güzel, en sahici, en iyi birinci sayfadaki o şapkalı fotoğrafında çıkmış. Bir daha bakın. </p><br/>
<p>Ve ne yazıyor elindeki pankartta.</p><br/>
<p>Ben otobüsteki çocuğum, cafede siz geldiğinizde kalkmıştık biz. Vapurda çakmağımı almıştınız. Hatırladınız mı? </p><br/>
<p>Hatırladıysanız beni. Katillerimden hesap sorun, ne olur?</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
