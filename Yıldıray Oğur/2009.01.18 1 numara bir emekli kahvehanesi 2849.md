# 1 numara bir emekli kahvehanesi

*Yıldıray Oğur 18.01.2009*

<div class="taraf_structure_2col_1zq">
<div class="margen_n">



 <p>Ergenekon davasında derinlere inildikçe dezenformasyonda da sınırlar aşılıyor. Yarın Ergenekon’u nasıl sulandırabilirim diye geceleri uykuları kaçanlarla, Ergenekon’u nasıl köpürtebilirim diye yaratıcılıkta sınır tanımayanlar arasındaki büyük yarışta sululuk yapanlar bir adım önde. <br/><br/>Gelin tatil gününü fırsat bilip bir Ergenekon bilgi kirliğinde küçük çaplı bir mıntıka temizliği yapalım. Mesela son günlerin en popüler sorusuna bir cevap bulmaya çalışalım. <br/><br/>Encümen-i Daniş Ergenekon’un 1 Numarası mı?<br/><br/>Değil. Nereden mi biliyorum? Çok basit. Üşenmeyip o toplantılara katılmış birkaç kişiyle konuştum. 1850’lerde ortaya çıkmış Encümen-i Daniş (Danışma Kurulu). Ama bizim bugün bildiğimiz hali 6. Cumhurbaşkanı Fahri Korutürk’ün eseri. Bu ismi de onlara o vermiş zaten. <br/><br/>15 günde bir Moda Deniz Kulübü’nde toplanıyor Encümen-i Daniş üyeleri. Üyelik davet usulüyle oluyor. Devlette üst düzey yönetici olmanız, emekli olmanız, galiba saçınızda akların sayısının karalardan da çok olması gerekiyor. Çünkü üyelerin yaş ortalaması 80’in üstündeymiş. Toplantılarda 70 yaşındakilere “Sen daha çok gençsin, bilmezsin” muamelesi yapılıyormuş. <br/><br/>Buraya kadar olan kısmını artık biliyoruz. Bundan sonrakiler ise bilmediklerimiz ya da bize yanlış anlatılanlar hakkında. <br/><br/>Öncelikle Encümen-i Daniş’in üyelerinin birçoğunun darbeci, darbe dönemi bakanı, darbeye heves etmiş paşa, darbeyi becerememiş paşalardan oluşması sizi yanıltmasın. İlter Türkmen, Temel İskit, Sönmez Köksal, Özdem Sanberk gibi daha liberal isimler de toplantılara düzenli katılıyor. Özellikle diplomat kökenli üyelerle asker üyeler arasında ciddi fikir ayrılıkları varmış. Yani artık ortak bir ideolojisi yok Encümen-i Daniş’in. <br/><br/>Peki, ne yapıyor Encümen-i Daniş 15 günde bir toplanıp? Bu toplantıları duyduğumda benim aklıma hemen Kurtlar Vadisi’ndeki karanlık odada yapılan gizemli Kurtlar Konseyi toplantıları gelmişti. Öyle değilmiş. Siyasete meraklı insanlar arada bir toplanıp ne yapıyorsa onu yapıyorlarmış. Yani memleketi kurtarıyorlarmış. Genelde o aralar gündemde ne varsa o konu konuşuluyormuş. Konuyu daha iyi bilen biri bir sunum yapıyormuş ve sonra onun üzerinde tartışılıyormuş. <br/><br/>Öyle ortada istihbarat raporları uçuşup, ne yapsak da bu hükümeti devirsek, kargaşa çıkarsak türü sinsi planlar da değilmiş konuşulanlar. Hoşsohbet, muhabbet düzeyinde gidiyormuş konuşmalar. Bazen “Bak türbanlılar artık cipe biniyor, makyaj yapıyor” türü muhabbetler bunlar. Bir de “Ah ben erken geldim bu dünyaya, bunlar bu işi bilmiyor, benim zamanımda...,” türü emeklilik yakınmaları. Oldukça eğlenceli geçiyormuş yani. <br/><br/>Toplantılarda Ermeni sorunu, gay hakları üzerine oldukça liberal sunumlar yapılmış, bu konular tartışılmış. Hatta İsmail Hakkı Karadayı’nın Fikret Bila’ya Encümen-i Daniş’in başkanı olduğunu söylediği Prof. Sefa Reisoğlu hakkında internette küçük bir araştırma yapanlar onun Vicdani Ret hakkını savunan yazılarına rastlayabilir. <br/><br/>(Karadayı başkan konusunda yanılıyor olabilir, benim konuştuğum üyeler başkanın hâlâ eski Meclis Başkanı Necmettin Karaduman olduğunu söylüyor. Bu yanılgı bile toplantılar hakkında bir fikir verebilir.) <br/><br/>Toplantılarda en çok tartışılan konular AB, AKP, başörtüsüymüş. Özellikle AKP iktidara geldiğinden beri toplantılar bir tür ağlama duvarına dönmüş. <br/><br/>“Ah tüm kötülüklerin anası AKP” diye başlayan konuşmalar, gerektiğinde balans ayarı verecek bir iradeden çok “Elimizden ne gelir, ağlamaktan başka” gibi bir çaresizliğe işaret aslında. Hatta bir seferinde yine AKP hakkında atıp kesmeye başlayan çok yaşlı bir emekli paşa ‘çuş-u huruş’a gelip “Asker müdahale etmeli” diye bağırınca toplantıda gülüşmelere neden olmuş. Yani eski bir darbecinin darbe çağrısının ütopik kaçtığı bir ortamdan bahsediyoruz. <br/><br/>Toplantı sonuçlarının rapor haline getirilip, devletin üst kademelerine ulaştırıldığı iddialarını yalanlıyor benim konuştuğum üyeler. Toplantı sonuçlarını raporlaştırıp hükümetlere bildiriyoruz diyen emekli paşalar “Bak emekliyiz ama ıskartaya çıkmadık, hâlâ çok güçlüyüz” demek istiyor olabilir. <br/><br/>Çünkü bu toplantıların sonucunda rapor yazılmıyormuş. Böyle bir raporu yazacak toplantının bir sekretaryası bile yokmuş zaten. “Ortada bir fikir birliği de yok ki oturup ortaya bir rapor çıksın, rapor yazmak için de toplanmıyoruz” diyor üyeler. Hatta Moda’daki buluşmalarda çay kurabiye masrafları bile rotasyon usulü ödeniyormuş. <br/><br/>Bir keresinde Ahmet Necdet Sezer’e, irticaya karşı dikkatli olunması konulu bir mektup gönderilmiş. O mektubun dili üzerinde bile çok tartışılmış. Yani irtica tehdidi konusunda bile fikir birliği olmayan bir gruptan bahsediyoruz. <br/><br/>Encümen-i Daniş belki bir zamanlar derin devlet zihniyetinin kurulduğu, işlendiği bir ak saçlılar heyeti olarak iş görmüş olabilir. Ama anlatılanlara bakılırsa şimdiki hali eski muktedirlerin arada bir buluşup “Ah ben olacaktım ki iki ayda bu meseleyi kökünden çözer, ortalığı muma çevirdim” muhabbetlerinin döndüğü bir tür high class emekliler kahvehanesine benziyor. <br/><br/>Üyelerin bir kısmı hâlâ aktif hayatın içinde, yazıyor, fikir üretiyor. Ama bir zamanlar tüm memleketi izleyip, şimdi evde sadece “Yemekteyiz” programını izleyen, bir zamanlar tüm topluma çeki düzen verirken, şimdi yalnızca kendi bahçesine çeki düzen vermeye başlayan emekli paşa üyeler için bu toplantıların bir tür terapi işlevi gördüğü açık. Bu kahvehanenin müdavimi olan bazı emekli paşaların, Tuncay Güney’den telâşa kapılıp Fikret Bila’ya koşuşturmalarının ilginç olduğu kesin. Ama inanın, 1 Numara bu emekli kahvehanesinden çıkacaksa Ergenekon sahiden korkulacak bir şey değil. <br/><br/>Yani Ergenekon’da dikkatlerimizi daha zinde güçlere, saçlarındaki ak sayısı karalarla en azından hâlâ eşit olanlara, daha muktedirlere toplamalıyız. Bu emekli kahvehanesinden ancak Ergenekon’un tarihi çıkar. Ergenekon ile tarih yazmaya çalışanlar ise hâlâ görev başındalar...</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/3611.htm), [web.archive.org (arşiv bağlantısı)](http://web.archive.org/web/20090913021228/http://www.taraf.com.tr:80/makale/3611.htm)
