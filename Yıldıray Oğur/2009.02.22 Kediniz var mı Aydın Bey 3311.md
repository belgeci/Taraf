# Kediniz var mı Aydın Bey?

*Yıldıray Oğur 22.02.2009*

<div class="taraf_structure_2col_1zq">
<div class="margen_n">



 <p>Canlıların en ilkel dürtüsü hayatta kalma içgüdüsüdür. <br/><br/>Kedi olmuş, köpek olmuş, Medya Patronu olmuş, Başbakan olmuş fark etmez. <br/><br/>Bir canlı, hayatına kastedildiğini hissettiği an vahşileşir, tırnaklarını çıkarır, hırlar, saldırır, parçalar. <br/><br/>O an Colombia’da felsefe profesörü olmanızın, ruhunuzu sufi terbiyesiyle ehlileştirmenizin, nefsinizi en uzun oruçlarla köreltmenizin, egonuzu Nepal dağlarında bırakıp gelmenizin hiçbir hükmü kalmaz. <br/><br/>Hayatınıza kastedildiğinde medeniyet biter. Kibarlık biter. Hukuk biter. <br/><br/>Kafasına silah dayanmış bir çobanla bir profesör aynı ilkel, vahşi adam haline gelirler. <br/><br/>Boğazı sıkılan kedi, köpek, Medya Patronu, Başbakan artık aynı türün canlılarıdır. <br/><br/>Boğazınızı sıkan adamın kafasına elinize geçmiş ilk vazoyla vurmanın kanunlara göre suç olup olmadığını düşünmezsiniz. <br/><br/>Hayatın en ilkel en vahşi ama en temel kanunudur bu. Herkesin en önce bilmesi gereken en temel yaşam bilgisidir. Bir harf bile okumadan genlerimize kazınmış en derin hayat felsefesidir.<b> <br/><br/>Ölme, hayatta kal!</b> <br/><br/>Bu yüzden gerçekten anlamıyorum. Siz ki onlarca gazete, dergi çıkarıyor, onlarca zeki, akıllı, entelektüel insanla çalışıyorsunuz Sayın Aydın Doğan. Bu herkesin bildiği en temel hayat bilgisini, nasıl atladınız. Nasıl görmezden geldiniz. Nasıl başınıza gelecekleri önceden tahmin edemediniz. <br/><br/>Hadi güvenlik içinde yaşıyor, en medeni insanlarla ilişkiler kuruyor, günlük hayat rutininiz içinde hayatta kalma geninizi harekete geçirecek olağanüstü bir tehlikeyle karşı karşıya gelmiyorsunuz. Bu en ilkel dürtünüz köreldi. <br/><br/>Ama Allah aşkına evinizde bir kediniz de yok mu? <br/><br/>Bir gün onu bir köşeye sıkıştırın bakalım, kaçması için hiçbir çıkış bırakmadan üzerine doğru yürüyün, bakın ne olacak? <br/><br/>Kedinizden bile bu temel hayat bilgisi dersini alabilirdiniz. <br/><br/>Ve kedinizi dinleseydiniz bugün bu yaşadıklarınız başınıza gelmezdi. <br/><br/>Evet, isyan ediyorsunuz, bilmiyorum haklı olabilirsiniz. <br/><br/>En azından bu haksızlık görüntüsünü vermemek için daha özenli davranmalıydı hükümet. İktidarını kullanırken daha hassas davranmalıydı. Hatta Maliye tümüyle haklı da olsa böyle bir medya grubunu ortadan kaldıracak biçimde bunu uygulamaya hakkı yoktu. Demokrasinin selameti için rutin dışına çıkmalıydı. Demokratik kurumlar Doğan Grubu’nun yaşamasına yardımcı olmalıydı. <br/><br/>Ama Aydın Bey, emin olun bu işi bu modern çağda doğal bir seleksiyona ilk siz çevirdiniz. <br/><br/>Bugün elindeki imkânlarla sizi yok etmeye çalışan iktidarı siz bu kadar vahşileştirdiniz. <br/><br/>Onun en ilkel hayatta kalma dürtülerini sizin manşetleriniz, yazarlarınız harekete geçirdi. <br/><br/>Çalışanlarınızın bu kez sizi aldatmasına izin vermeyin. <br/><br/>İktidarı bu kadar vahşileştiren sizin muhalif yayınlarınız değil, sizin düşmanca yayınlarınızdır. <br/><br/>Kendinizi aldatmayın. Deniz Feneri, Şaban Dişli haberleriniz yok bu yüklü verginin altında. <br/><br/>27 Nisan, Cumhuriyet Mitingleri, Kapatma Davası, Ergenekon yayınlarınızdır asıl sebep. <br/><br/>Onların hayatlarına kastettiğiniz, katillerini alkışladığınız, mezarlarını kazdığınız yayınlardır bu vergi borcuyla intikam aldıran. <br/><br/>Bu iktidar eli silahlılar tarafından hırpalanırken siz o eli silahların yanında yer aldınız. <br/><br/>En aptalca 367 ayak oyunlarını meşrulaştırmak için gazetelerinizin, televizyonlarınızın kullanılmasına izin verdiniz. <br/><br/>Arkasından Ergenekoncuların çıktığı “Rejim elden gidiyor” korkularını yayanlara antenlerinizi açtınız. <br/><br/>Başbakan’ın eşinin uğradığı ayrımcılığa alkış tutarak, doğrudan günlük hayatlarına müdahale ettiniz. <br/><br/>İktidarın ölümü, Başbakan’ın siyasi yasaklı olması hatta hapislere düşmesi demek olan o kapatma davası boyunca bir zil çalıp oynamadığınız kaldı. Kapatılmayınca da bir yas ilan etmediğiniz. <br/><br/>Televizyonlarınız, gazeteleriniz aylarca bu iktidarı yok etmek isteyen, Başbakan’a suikast planlayan Ergenekon terör örgütünün haberlerini görmedi. Görünce de sulandırmaya çalıştı. <br/><br/>Sizin kanallarınızdaki haberleri izleyenlerde “Bunlar iktidara muhalif değil, düşman” hissi uyandırdınız. <br/><br/>Hasımlık değil, düşmanlık yaptınız. <br/><br/>Siyasi alan içinde kalmadınız, siyaset dışı arayışlarla işbirliği yaptınız. Hukuk içinde kalmadınız, hukuk dışı yöntemleri desteklediniz. <br/><br/>“Farklı renkleri biraraya getiren bir düşünsel platform” değil, farklı ellerin tuttuğu bir silah oldunuz. <br/><br/>Ve o silahı da iktidarın kafasına dayadınız. <br/><br/>Onları köşeye sıkıştırdınız, kaçacak bir yer bırakmadınız, evlerine kadar kovaladınız. <br/><br/>Emin olun bu vergi borcu kafasına silah dayanmış, ilkel hayatta kalma içgüdüleri devreye girmiş iktidarın eline ilk geçirdiği vazo hükmündedir. <br/><br/>Ama maalesef o vazo demokrasi, hukuk devleti vazosudur. <br/><br/>Yani sizin kafanızda parçalanmasıyla hepimiz kaybedeceğiz. <br/><br/>Ama bunu durdurmak için siz de o silahı artık iktidarın kafasından çekmelisiniz. <br/><br/>Düşmanlık değil, hasımlık yapmalısınız. <br/><br/>Aman yanlış anlamayın. Bu muhalefet yapmayın demek değildir. <br/><br/>Bu “Senden nefret ediyorum. Senden kurtulmak için elimden geleni yapacağım. Ama <b>seni yok etmeyeceğime söz veriyorum</b>” demektir. <br/><br/>Bu, “Vahşi doğal seleksiyon” devrini bitirip, medeni bir tartışma evresine geçmek demektir. <br/><br/>Silah insin, vazo yerine konsun. <br/><br/>Ama kavga sürsün. <br/><br/>Var mısınız?</p>
<br/>
<br/>
<br/>



<br/>


<div id="taraf_not">
</div>

</div>


</div>
