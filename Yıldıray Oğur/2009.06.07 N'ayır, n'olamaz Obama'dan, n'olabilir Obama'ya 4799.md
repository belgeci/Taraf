# N’ayır, n’olamaz Obama’dan, n’olabilir Obama’ya

*Yıldıray Oğur 07.06.2009*

<div class="taraf_structure_2col_1zq">
<div class="margen_n">



 <p>Eski Türk filmlerinde en sevdiğim sahnelerdir. Kadınlı erkekli versiyonları vardır, hatta Sezercik versiyonu olduğunu bile biliyorum. Ama hepsinde ana tema değişmez. <br/><br/>Adam sevgilisinden ayrılmak zorundadır. Ama bunu keyfinden değil, sevgilisinin iyiliği için yapmak zorundadır. Ya tehdit edilmektedir. Ya fakirdir, kadının mutluluğunu kendi mutluluğuna tercih etmelidir. Sebep ne olursa olsun, sonuç büyük bir fedakârlıktır. <br/><br/>Sahne bütün versiyonlarda neredeyse aynıdır. Adam içeri girer. Kadın “ahh sevgilim” diye harekete geçtiği anda, ters bir hareketle onu iter ve sahnenin bundan sonraki kısmının geçeceği pozisyonunu alır. Bu pozisyonda adamın sırtı kadına, yüzü biz izleyicilere dönüktür. <br/><br/>Konuşmaya başlar: <br/><br/>– Yeter be kadın anlamıyor musun seninle gönül eğlendirdim. Kullandım seni. <br/><br/>– Ne diyorsun Adnen. <br/><br/>– Tamam uzatma daha fazla. <br/><br/>– Hani evlenecektik. <br/><br/>– Ne evlenmesi ulan. Ben hayatımı yaşıyorum. Ne kadar safsın. Hahahahahah. <br/><br/>Adamın tüm bu berbat lafları ederken, kötülük kahkahaları atarken aslında hüngür hüngür ağladığını ise sadece biz izleyiciler görürüz. Kadın bu şokla ağlayarak olay yerinden uzaklaşır. Adamın amacı da zaten kadının zorunlu olan ayrılığı kendisinden nefret ederek kabullenmesidir. <br/><br/>Kadın odadan çıktıktan sonra o şeytani kahkahaların höykürmeli ağlamalara geçiş yaptığı sahneler ise Türk sinemasının yüz aklarıdır. <br/><br/>Bana bu sahneleri hatırlatan Obama’nın konuşması sonrasında verilen bazı tepkiler. <br/><br/>Ulusalcı olanı da var İslamcı olanı da, sosyalist olanı da var, Ortadoğu uzmanı da, Hakkâri’de bir tavuğun ayağı kırılsa bunu emperyalizmin bir oyununa bağlaması iki dakikasını alanı da. <br/><br/>“Hayır, hayır, sevmeyeceğim seni Obama, sevmemem lazım, bu yanlış, etrafa ne deriz, lütfen yapmamalıyız, öpme beni” diyeni de var. Sırtlarını Obama’ya dönüp gözyaşları içinde “Git, anlamıyor musun sevmiyorum seni, beni bu sözlerle kandırmazsın” diyeni de. <br/><br/>Ama Obama’nın konuşmasından sonra hepsinin yüzü dünkü Tan Oral’ın karikatüründeki gibiydi ve hep birlikte şöyle diyorlardı: “Bize bunu yapamazsın Obama.” <br/><br/>Başlıklarına varıncaya kadar aynı şeyleri yazmışlar. Anlaşılan bu büyük ve şeytani ABD komplosuna yalnız yakalanmamak için konuşmayı hep birlikte izlemişler. Kimin ki yüzündeki “pis emperyalist” ifadesi “ama bu adam tabii daha farklı”ya doğru kaymış, kolundan, bacağından çimdiklemişler. Bu emperyalist soğuk savaşta uykuya teslim olmaması için gerekirse tokatlamışlar. “Abi adam salavat getirdi, tutmayın beni” deyip kendini kaybedenlere ise Howard Zinn’in ABD Halkları Tarihi’nden pasajlar okumuşlar. <br/><br/>Ben ki 2003 yılının 1 Mart’ından beri savaş karşıtı koalisyon içindeyim. Irak işgalinden beri katılmadığım miting, çalmadığım marakas, atmadığım slogan kalmadı. <br/><br/>Ben ki her yıl Kadıköy’de Küresel Bak ile savaşa karşı zıplayıp, ses çıkardım. ABD bari Suriye’ye saldırmasın diye Roni Margulies, Hakan Albayrak, Gencay Gürsoy, Nihan Bengisu, Mehmet Bekaroğlu, Aydın Çubukçu hatta ve hatta Nihat Genç ve Nuray Mert ile otobüslere doluşup Şam’a destek ziyaretine gittim. Bu yüzden Hadi Uluengin’den, Cengiz Çandar’dan hatta Yasemin Çongar’dan bir ton laf işittim. <br/><br/>Yine aynı ekiple otobüslere binip İncirlik esnafının haşin bakışları altında Adana’da İncirlik Üssü’nü protesto ettim. Bu altı yıl içinde Bush’a etmediğim küfür kaldıysa Bush olayım. Filistin için dökmediğim yaş kaldıysa Auschwitz’de yakılayım. <br/><br/>Ama artık ne “bu bir imaj operasyonu”lar, ne “Hollywood yine iyi çalışmış”lar, ne de “Bu kez Hüseyin adlı, siyahî başkan seçtirip, ABD emperyalizminin tozunu alacak”lar ve “her taşın altından çıkan emperyalist oyun”lar beni ikna etmiyor. <br/><br/>Verin bana mavi hapı yutacağım. Biliyorum yediğim biftek belki de saman tadında. Ama Matrix’in ağzıma vereceği o biftek tadını da seviyorum. <br/><br/>Kararımı verdim. “ABD’nin 100 yıllık planları hazır, onlar öyle bir başkanla değişmez” soğuk stratejik analizlerini değil, “Her insanın doğumu dünyada yeni bir şey olması için bir mucizedir” aforizmalarını seçiyorum. <br/><br/>Kendime hâkim olamıyorum, olmayacağım da ve niye olayım ki. <br/><br/>Dur gitme başkan. Az önce söylediklerimin hepsi yalandı. Aslında ağlıyordum ben...</p>
<br/>
<br/>
<br/>



<br/>


<div id="taraf_not">
</div>

</div>


</div>
