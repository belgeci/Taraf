# Melek’le üç gün...

*Yıldıray Oğur 20.07.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Son üç gün hayatımda ne Veli Küçük ne Şener Eruygur ne de Hurşit Tolon vardı. Eli belinde herkese laf yetiştiren askerlerden, ne yapsak darbe olur derdine düşmüş ihtiraslı paşalardan, kimi öldürsek kamuoyunu lehimize çeviririz hesapları yapan karanlık adamlardan uzakta geçen üç gün. </p><br/>
<p>İçimiz dışımız düşmanlarla dolu kâbusundan, ‘vatan hainleri sarmış dört bir yanımı’ paranoyalarından uzakta geçen üç gün. Normal bir ülkede normal bir insan olarak yaşamanın keyfine vardığım üç gün. Her an vuku bulacak bir adaletsizlik yüzünden nöbetçi eylemci gibi sokaklara dökülmemizin gerekmediği bir yerde. <i>Hürriyet</i>’in İnsan Hakları Treni’nin yolunun düşmeyeceği bir yerde. ‘Allah kahretsin vicdansız adamlar’ diye bağırılmayan bir yerde. Ne Ergenekon savunmasındaki mücahit Kemalistler vardı etrafta ne de Ergenekon-heryerekon esprileri karın ağrıtan romantik post-modern Kemalistler. Veli Küçük için yaşasın insan hakları noktasına gelmiş Ergenekon-septikler, AKP’li görünmemeyi Ergenekoncu görünmeye tercih edenler, ‘Ergenekon emperyalizmin oyunu, ABD’nin operasyonu’ deyip ellerindeki antika anahtarın bu kapıyı da açacağını zannedenler, ‘ama bu Ergenekon bizimkisi değil’ hayal kırıklığı yaşayanlar, ‘önce bizim darbecilerimizi yargılayın, bana ne’ mızıkçıları, egoistleri, ‘bana Ergenekon’u fos çıkartacak bir haber getirenin kırk yıl kölesi olurum’ diyen genel yayın yönetmenleri, ‘Susurluk enkazından hasmımız MHP’liler çıkmıştı şimdiyse bu sefer işin içinde tanıdıklar var şaşkınları. Hiç kimse yoktu etrafta. </p><br/>
<p>Üç günlük bir Ergenekon detoksundaydım. Tavsiye ederim iyi geliyor. Üç gün kendinizi demokratik normal bir ülkede zannediyorsunuz. Ruhumuzu daraltan komplolardan, ihtiraslardan, iftiralardan, kandan, gözyaşından uzak üç koca gün. Üç günlük kısa bir demokrasi deneyimim oldu. </p><br/>
<p>Şüpheleniyordum; Acaba hepimiz Ergenekon mazoşisti mi olduk? Seviyor muyuz böylesini, adrenalini, heyecanı, şiddeti, ihtirası? Yoksa bu darbecilik, orduculuk, Ergenekonculuk başka türlü nasıl açıklanır? Ergenekon’a bünyemiz alıştı, huzur bizi çarpar mı? Demokrasi cennetinden maraza mı doğar? Bir gün Türkiye demokratikleşirse, sahiden bir hukuk devletimiz olursa canımız sıkılır mı? </p><br/>
<p>Ergenekon detoksu insana iyi geliyor. Yüreğiniz hafifliyor, kalbiniz yumuşuyor, affetmeyi, anlamayı hatırlıyorsunuz. Fonda Sezen Aksu’nun son albümünden, dinledikçe insanı çarpan şarkılarından birinin sözleri var. Çok iyi anlıyorsunuz bir bebeği hangi karanlık tarafımız Ergenekoncu, nasıl Ergenekon-sever, Ergenekon-septik yapıyor: </p><i><br/>
</i><p>Her insan meyillidir ihanete, cinayete</p><br/>
<p>Her insan merhametli ve zalimdir</p><br/>
<p>Bir yandan gücün suç ortaklığında</p><br/>
<p>Bir yandan sızlar, vicdan ilahi bir takiptir</p><br/>
<p>Son üç günüm 20 aylık yeğenim Melek’in diktatörlüğü altında geçti. Ergenekon detoksumu o yönetti. Gurum oldu. ‘Kalk’ dedi kalktım, ‘yat’ dedi yattım. ‘Dışarı’ dedi, çıkardım, ‘taşı’ dedi taşıdım. Yemedim, yedirdim, içmedim, içirdim. Her türlü maymunluğu yaptım, her türlü garip sesi çıkardım. Bir öpücük için, bir gülümsemesi uğruna, hem de karın tokluğuna. </p><br/>
<p>Onun diktatörlüğü benim demokrasi cennetimdi. Melek için herkes dost. Melek için herkes iyi. Melek çok affedici. Melek çok şefkatli. Yaşınız, statünüz, yabancı olup olmamanız, önceden yaptıklarınız, Ergenekoncu geçmişiniz, darbeci tarihiniz, faşist eğilimleriniz onun için hiç dert değil. Hepiniz onun gözünde ‘bebe’siniz. Bildiği üç kelimeden biriyle size şefkatle yaklaşıyor. ‘Bebe’ diyor ve yanağınızı okşuyor. Bir buseyle esir ediyor. Bir buse daha almak için gönüllü kölesi oluyorsunuz. Masumiyetin diktatörlüğünü, kötülüğün demokrasisine tercih ediyorsunuz. Melekle geçen üç gün. Onun esaretinde. Sizi yeniden inandırıyor: İyiler hep kazanır, kötüler hep kaybeder.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>
