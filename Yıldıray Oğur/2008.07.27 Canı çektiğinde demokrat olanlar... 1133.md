# Canı çektiğinde demokrat olanlar...

*Yıldıray Oğur 27.07.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>12 Mart 1971 günü büyük gözaltılar yaşanırken, solcular evlerinden bir bir toplanırken birileri çıkıp “Ne 9 Mart Ne 12 Mart”, “ Ne Devrim Ne Darbe” demişler midir? İki darbe arasında kalmış Türkiye’de o günlerde bir liberal demokrat çıkıp “Bu kavga bizim kavgamız değil, Muhsin Batur ile Faruk Gürler arasında bir paşalar kavgasıdır” dese ona karşı neler denirdi? Mesela “Sen ne biçim liberalsin bak Ziverbey’de neler oluyor” diye çıkışırdık herhalde.</p><br/>
<p>Peki, 12 Eylül’den önce birileri çiftçilik yaparken elini kirletmeme derdine düşüp “Ne Adalet Partisi Ne Darbe” diye bir slogan uydurmuş mudur? Uydurmuşlarsa bu onların elini ne kadar temizlemiş, 12 Eylül sabahı işlerini ne kadar kolaylaştırmıştır? Adalet Partisi de demokrat değil o halde onun iktidarının 12 Eylül darbesinden hiçbir farkı yok gibi bir argümantasyon Kenan Evren’e mutluluğun resmini yaptırmış mıdır?</p><br/>
<p>Başka başka birileri de 12 Eylül’ün ayak sesleri işitilirken “Ne Komünizm Ne Darbe” diye mitingler yapmış olsaydı onlara ne denirdi? Ya da Ecevit kontrgerilla açıklamaları yaparken, Savcı Doğan Öz derin devletin üzerine gitmeye çalışırken “Bu kavga bizim değil, bu kavgada Müslümanlar’ın çıkarı yok, yiyin birbirinizi kefereler” demişler midir? Darbe günlerinde buna benzer şeyler söyleyen muhafazakârları şimdi nasıl yâd ediyoruz? </p><br/>
<p>Empati kuralım diye düşünelim istiyorum tüm bunların üzerinde. Biz insanız ve sadece insanlar empati kurabilir. Yoksa tüm hayvanlar kendi varlıkları, çıkarları için mücadele ederler. Bir tek insan başkası için de hiç bir menfaat beklemeden, hatta bazen vicdanını dinleyip fedakârlık yaparak sesini çıkarır. </p><br/>
<p>Çünkü, yoksa insan sahiden anlamıyor. Yaşanan bunca şeye rağmen, biriktirilen bunca hayat tecrübesiyle kriz durumlarında burası yine nasıl orman kanununa teslim oluyor? Nasıl oluyor da her seferinde darbenin meşruiyet zokasını yutmuş birileri çıkıyor? </p><br/>
<p>Vicdanlarının sesini örtecek pragmatik bir siyasi tavırla ya da deli saçması bir uluslararası siyasi tahlille açılıyor orman kanunu piyasası, sonra soğuk soğuk yenme zamanı gelmiş intikamlar hatırlatılıp, kalplerin yumuşayıp gevşemesi engelleniyor. </p><br/>
<p>En önce arkadaş meclislerinde yükseliyor utangaç sesler, sonra sekterliğin kayalarına çarpıp karşımıza dikiliyor değişmeyen hakikatimiz: “Unutmayın burası bir orman. Biz de hipopotamız ve ancak diğer hipopotamların hakları için sesimizi çıkarırız. Bize ne orangutanlarla leoparlar arasındaki kavgadan? Bu kadar saf ve iyi niyetli olmayın ey hipopotamlar! Ne çabuk unuttunuz bir vakit şimdi mazlum görünen o orangutanlar, kaplanlar bize vahşice saldırırken kıçlarını dönüp üç maymunu oynamışlardı. Şimdi bırakın yesinler birbirini.”</p><br/>
<p>Orman kanunu nasıl her kriz anında hepimizi burada değişmeyen kanunun kendisi olduğuna ikna ediyor? Zor zamanlarda niye hep bu zokayı yutuyoruz? </p><br/>
<p>Darbenin zokasını yutmak için ille de böylesine kan davalarımız, sekter ideolojik dertlerimiz de olmayabilir. Hayat şartları böyle getirmiştir. Akademik dil, entelektüel açmazlar siyasi pozisyonunuzu müphemleştirmiştir. Muhtıra verilen gün televizyonlara çıkıp muhtıra yiyen partiyi demokrat olmamakla eleştirmek başka nasıl açıklanabilir ki? Milyonlarca insanın hayatını ilgilendiren tartışmaları bir yazı ve konuşma şehvetiyle metalaştırmışsınızdır. Kamusal aydın olmanın sorumluluğunu haklı çıkmanın orgazmına kurban etmişsinizdir. Memleketin hayati tartışmaları artık sizin için siyasi değil son derece kişiseldir. Pozisyonlarınız da bir o kadar duygusal. İyi ve kötü arayışı yerini gıcık olduğunuz hasımlarınıza rağmen, en şık pozisyonu kap oyununa bırakmıştır.</p><br/>
<p>Öyle olduğunda Genelkurmay’ı bile “sınırötesi operasyonu erken bitirmekle”, pasifist olmakla suçlayacak ölçüde militarist, 301 şampiyonu, AB’nin en birinci düşmanı, bir adım sonrası Kürt düşmanlığı olan milliyetçi bir partinin kongresinde genel başkanlık seçimlerinde boy gösterip, o partinin içinde siyaset yapmayı denersiniz, sonra da demokratları AKP ile aralarına mesafe koymamakla ve bu yüzden krize neden olmakla suçlarsınız.</p><br/>
<p>Siz solcu, demokrat, çağdaş, entelektüel olursunuz, gerisi AKP’li, kendine demokrat, muhafazakâr ve sığ. Bu başarısız partizanlığınız teşhir olduğunda ne yapacağınız belli. Bir yazı daha yazarsınız başka siyasi âlemlere akarsınız. Tüm siyasetimiz sizin. Hepimiz sizin deney fareleriniziz. Buyurun lütfen, çekinmeyin!</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1354.htm), [web.archive.org (arşiv bağlantısı)](http://web.archive.org/web/20090912064445/http://www.taraf.com.tr:80/makale/1354.htm)
