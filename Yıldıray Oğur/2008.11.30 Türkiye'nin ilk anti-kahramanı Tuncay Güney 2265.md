# Türkiye’nin ilk anti-kahramanı: Tuncay Güney

*Yıldıray Oğur 30.11.2008*

<div class="taraf_structure_2col_1zq">
<div class="margen_n">



 <p>Kahramanlar cesurdur anti-kahramanlar korkak. Kahramanlar ahlaklıdır, erdem sahibidir, anti-kahramanlar zevklerinin esiridir, kolay yalan söylerler. Kahramanlar kaslıdır, anti-kahramanlar göbekli. Kahramanlar gür saçlıdır, anti-kahramanlar kel. Kahramanlar fedakârdır anti kahramanlar bencil, ehl-i keyf. Kahramanlar açık vermez, zaafları yoktur, anti-kahramanların herkes gibi zaafları vardır, çok hata yaparlar, düşerler, kalkarlar. <br/><br/>Ama kahramanlar sahtedir, anti-kahramanlar ise sahici, bizden, samimi. <br/><br/>İşte bu yüzden dünya edebiyatının en unutulmaz karakterleri beyaz atıyla uçup gelen, dünyaları kaldırıp, duvarları çökerten fedakârlık ve erdem abidesi kahramanlar değil, Hamlet, Raskolnikov, Prens Mışkin, Frodo, Tom Ripley, Hayri İrdal gibi anti-kahramanlardır. <br/><br/>Süpermanlar, Batmanlar, Malkoçoğulları bu tasnifte neredeyse kategori dışıdır. <br/><br/>Edebiyatta, sinemada, televizyonda bu anti-kahramanlarla yeni yeni tanışan biz Türkiye Cumhuriyeti yurttaşları, üzerimize çökmüş derin devletten Uğur Dündarvari sarışın, mavi gözlü, ahlak ve erdem abidesi, aile babası güçlü bir erkek kahramanın bizi kurtarmasını beklerken karşımızda Tuncay Güney’i bulduk. <br/><br/>Tuncay Güney, bu ülkede kahramanlara atfedilen her şeyin negatifi alınsa ancak o zaman ortaya çıkacak bir karakter. Yani tam bir anti-kahraman. <br/><br/>Solcusunun sağcısının anti-semitik dürtüler taşıdığı bir ülkede o bir Yahudi rabay (haham yardımcısı). Ataerkil zihniyetin hâkimiyetindeki bir ülkede o bir eşcinsel. Bunlar yetmezmiş gibi gençliğinde cemaatlerle, tarikatlarla takılmış “Laiklik karşıtı eylemlerin de odağında” durmuş. Sonra da “bizi bölmek isteyen” ABD’ye kaçmış, Kanada’da İsrail bayrakları altında yaşıyor. Çorumlu, İstanbul’da yoksul bir semtte büyümüş, bu cendereden yırtmaya çalışan biri Tuncay Güney. <br/><br/>Arada bir canı isterse televizyonlara çıkınca görüyoruz. Karşımızda ehl-i keyifliği, “canıma tak ettirdiniz artık, ne soracaksanız sorun” hali ağzından kerpetenle çıkarılan her cümlesinden hissedilen bir adam duruyor. <br/><br/>Mistisizm ile ilgilendiği için midir bilinmez sinir bozucu bir rahatlığı var. “Umurumda değilsiniz, beni rahat bırakın” havasını korumayı biliyor. <br/><br/>Sahiden de karşımızda derin devleti çökertmeye baş koymuş, “Türkiye’yi demokratikleştireceğim” diye kafaya takmış, fedakârca bir mücadeleye girmiş müthiş bir adam yok. Karşımızda, yıllarca kendini unutturmuş, şimdi Ergenekon soruşturmasıyla yeniden hatırlanınca bu işten en az hasarla çıkıp Kanada’daki rahat hayatını devam ettirmek isteyen, huzuru kaçmış, sanki az önce uykusundan, süt banyosundan kaldırılıp getirilmiş sahici bir insan var. <br/><br/>Onun derin devlet, hukuk devleti diye bir meselesi de yok aslında. Onun bir zamanlar ona işkence etmiş polis şefi, arkasından konuşmuş eski tanıdıkları, onun kötülüğünü düşünen kurumlar, odaklar gibi meseleleri var. Yani her iyi anti-kahraman gibi temel meselesi kendisi. <i>Türkiye Newsweek</i>’te çıkan biyografisinde “Araba bekler, umurumda değil toplantı. Önce ben önemliyim” derken işte tam bir anti-kahraman gibi konuşuyor. <br/><br/>Siz bakmayın, bu anti-kahraman halleri yüzünden onu şarlatan, sahtekâr ilan edenlere. 2001’de şimdi Ergenekon tutuklusu olan dönemin polis şefi Adil Serdar Saçan’a verdiği ifadeyi okuyanlar, o ifadeden yola çıkarak ülke tarihinde ilk defa paşaların hapishaneye konulmasının önemini bilenler, bu anti-kahramanın hangi ilişki odaklarının ortasında durduğunun farkında. <br/><br/>Tonlarca insan ve olay hakkında müthiş ayrıntılar verdiği Ergenekon Operasyonu’nu başlatan o ifadeyi “işkence altında alındı” diye artık reddediyor. Şimdilerde anlattıkları ise keyfini kaçırmayacak kadar, ucundan azıcık, stratejik. MİT’te çalıştığını teyit eden MİT açıklamasını yalanlarken ısrarla “MİT’e saygı duyuyorum” demesi de bu çok ‘insani stratejisiyle’ ilgili. Ancak ayağına basıldığında, ayağına basılacağını hissettiğinde açılıyor. Canlı bağlandığı <i>32. Gün</i>’de programa katılan ve hakkında ileri geri konuşan bir İşçi Partili’nin neredeyse şeceresini ortaya döküp saçtığında gösterdi bu keyfine düşkün hahamın aslında ne kadar çok şey bildiğini. Ama şunu da biliyor, bildikleri onun en büyük silahı. Bütün kurşunlarını bir kerede harcamayacak kadar da akıllı. <br/><br/>O bir anti-kahraman. Bazıları için bu yüzden güvenilmez, sahtekâr, şarlatan. Ama işte aslında tam da bu yüzden o kadar inandırıcı ve sahici. Kendini korumak için açıkça yalan söylemesi bile ancak onun sahiciliğini artırmaya yarıyor. Karşımızda hiçbir büyük aklın planlayamayacağı kadar garip, fazlasıyla frapan bir kişilik var. Onu birileri çıkarıp konuştursa, söylediklerinin duyulmasını istese “Çorumlu eşcinsel bir haham yardımcısı” herhalde akıllarına en son gelen terkip olurdu. Ama o kadar çok şey biliyor ki önce ona şarlatan diyenler bir dakika sonra onu MOSSAD ajanı ilan ediveriyor. <br/><br/>İşte böyle biri ancak gerçek bir insan olabilir. Ergenekon operasyonundan en az hasarla kurtulmaya çalışan, kendini korumaya çalışan bir insan. Bunu yaparken de farkında olmadan derin devleti teşhir eden bir insan. <br/><br/>Kulaklarından lüle lüle saçları dökülen, ehl-i keyf, eşcinsel, Çorumlu bu Yahudi, Türkiye’nin ilk anti-kahramanıdır. <br/><br/>Ve kabul etmesi zor ama anti-kahramanlar da kahramandır.</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/2897.htm), [web.archive.org (arşiv bağlantısı)](http://web.archive.org/web/20090912064950/http://www.taraf.com.tr:80/makale/2897.htm)
