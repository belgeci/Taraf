# Dün niye 23 Nisan’dı, bugün niye 24 Nisan

*Yıldıray Oğur 23.04.2011*

<div class="yazi"><p>23 Nisanları severim. Hatta 1981’den bu yana aldığı uluslararası boyut, Eurovision dışında –ki o dünyaya olan nefretimizi arttırmaktan başka bir işe yaramadı- belki de memleketteki tek enternasyonalist hâl oldu uzun süre. </p>
<p>Yunan topçularının sesi Polatlı’dan duyulurken Erzurum’da kapatılan muhalif bir gazete için hararetle tartışan, meşruiyet kaygısı ve demokratiklik açısından hâlâ zirve olan Birinci Meclis’in 23 Nisan 1920’deki açılış yıldönümünün kutlanması da güzel. </p>
<p>Ama neden 23 Nisan “Ulusal Egemenlik ve Çocuk” Bayramı? </p>
<p>Süreniz başladı. Bakalım kaç saatte ulusal egemenlik ve çocuk arasında, beylik olmayan manalı bir ilişki bulacaksınız. </p>
<p>Ama Milli Eğitim Bakanlığı sitesinde yer alan en meşhur 23 Nisan şiirlerinden birindeki gibi ikna edici olmalı gerekçeniz: </p>
<p><b><i></i></b> </p>
<p><b><i>Dedim: Anne bu neden</i></b></p>
<p><b><i>Dedi: 23 Nisan.</i></b></p>
<p><b><i>Temel bayrammış, inan</i></b></p>
<p><b><i>Kutlu olsun kardeşim</i></b></p>
<p><b><i>Geldi 23 Nisan</i></b></p>
<p>Hadi annemizi dinledik ve 23 Nisan’ın “temel bayram” olduğuna inandık. Peki, Meclis’in açılışının aynı zamanda çocuk bayramı olması, bir ülkede çocukların ne kadar ciddiye alındığına mı yoksa demokrasinin pek de ciddiye alınmadığına mı işaret eder? </p>
<p>Bana bu daha çok demokrasiyi çocukça bir ümit, bir hayal olarak görmenin işareti gibi geliyor. Tabii aynı zamanda çocukları da aslında pek ciddiye almayan bir bakış bu. Herhalde arada bir lağvedileceği önceden hesaplandığı için, öyle birilerine emanet edelim ki kapatırken zorluk çıkarmasınlar diye düşünüldü ve çocuklarda karar kılındı. </p>
<p>Meclis’in kuruluş gününün çocuk bayramı olduğu ülkede demokrasiden “cici demokrasi” diye bahsedilmesinin anlamının da daha iyi ayırdına varıyorsunuz.  Bir de üstüne çocukluğumuzdaki 23 Nisanları düşünüp Meclis’in açılışını kutlayan onca şiirde, onca hamasi nutukta “demokrasi” kelimesinin hiç geçmediğini de hatırlayınca... </p>
<p>Tabii zihin açıcı bir egzersiz bu.</p>
<p>Bir tarafta Meclis, milli egemenlik, kurucu iktidar, falan gibi ağır mevzular var. Ama bayram da çocukların. O yüzden de herhalde dünya şiir tarihinin en zavallı, en anlaşılmaz, en ilkel şiirleri 23 Nisan’da Türk çocukları için yazılanlardır. Ve herhalde devlet de 23 Nisan şiirlerini ihaleyle falan yaptırıp, kilo işi satın alıyordur. Dün Türkiye’nin her yerinde binlerce kez okunan bu şiirleri aklı başında kimsenin pedagojik bir elemeden geçirmediği de kesin. </p>
<p>Çünkü bu şiirler bırakın çocukları, büyüklerin de akıl sağlığına da zararlı; ırkçı, savaşkan, nefret dolu.</p>
<p>Milli Eğitim Bakanlığı’nın resmî internet sayfasında yer alan tescilli onaylı 23 Nisan şiirlerinden başlayalım. </p>
<p>Şu şiiri kaç bin çocuk okudu acaba dün?:</p>
<p><b><i></i></b> </p>
<p><b><i>Tutuşalım el ele, </i></b></p>
<p><b><i>Bir yere toplanalım, </i></b></p>
<p><b><i>Atamıza bak hele: </i></b></p>
<p><b><i>Tekrar tekrar analım.</i></b></p>
<p><b><i>          </i></b><b><i>Okulumuz süslensin,</i></b></p>
<p><b><i>          Bayrağımız yükselsin. </i></b></p>
<p><b><i>          Kore’deki şehitler </i></b></p>
<p><b><i>          Bugün bayrama gelsin. </i></b></p>
<p><b><i>Bakma küçük çağına, </i></b></p>
<p><b><i>Sen, kahraman bir ersin, </i></b></p>
<p><b><i>Tanrı Türk çocuğuna </i></b></p>
<p><b><i>Çok bayramlar göstersin</i></b></p>
<p>İbrahim Cesur adlı bir “şair”in yazdığı şiirde hadi “Atamıza bak hele” deki laubali ilişkiyi falan geçtik de şu “Kore’deki şehitler bugün bayrama gelsin” kıtası yüzünden dün gece bir sürü çocuk korku filmi gibi kâbuslar görmüştür.</p>
<p>Yok. Yine MEB’in tavsiye ettiği aşağıdaki şiire göre Türk çocuğu öyle hayaletlerden falan korkmazmış: </p><p><b><i>Egemenlik ulusun</i></b><p><b><i>Sen bir Türk oğlusun</i></b><p><b><i>Yurdumuzu korursun</i></b><p><b><i>Yaşasın 23 Nisan</i></b><p><b>(Sami Tunca)</b>
<p>Bakanlığın şiirleri kadar şarkı sözlerini de çok tuttuğu anlaşılan Necati Öngay imzalı 23 Nisan şiir antolojilerinde bulunan şu şiiri okuyup ya da dinleyip korkudan altına yapmayan çocuklar tabii ki yurdumuzu da koruyacaktır: </p>
<p><b><i></i></b> </p>
<p><b><i>Bundan yıllar önce,</i></b></p>
<p><b><i>Talihimiz ters dönünce;</i></b></p>
<p><b><i>Soldurdular yurdumuzda</i></b></p>
<p><b><i>Açan bütün çiçekleri;</i></b></p>
<p><b><i>Önümüzde, ardımızda,</i></b></p>
<p><b><i>Uçan ölüm böcekleri.</i></b></p>
<p><b><i>Kan rengindeydi ilkbahar,</i></b></p>
<p><b><i> Bal yapamadı arılar.</i></b></p>
<p><b><i> Kuş seslerinin yerine</i></b></p>
<p><b><i>Top sesiyle yankılandı</i></b></p>
<p><b><i>Yaslı bağlar, sisli dağlar.</i></b></p>
<p>Bu çocukların korkusuzluklarını neye borçlu olduklarını ise 23 Nisan antolojilerinde yer alan şu şiirden öğreniyoruz: </p>
<p><b><i></i></b> </p>
<p><b><i>Atalardan şan alan, </i></b></p>
<p><b><i>Böyle temiz kan alan </i></b></p>
<p><b><i>Yalnız biziz çocuklar! </i></b></p>
<p><b><i>Türk’üz, ne mutlu bize! </i></b></p>
<p>Tabii en meşhur ve en masum gözükenlerinden biri herkesin ezbere bildiği şu şiir: </p>
<p><b><i></i></b> </p>
<p><b><i>İşte, bugün bir meclis kuruldu, </i></b></p>
<p><b><i>Sonra hemen padişah kovuldu. </i></b></p>
<p><b><i>Bugün yirmi üç Nisan, </i></b></p>
<p><b><i>Hep neşeyle doluyor insan. </i></b></p>
<p>Bu ve benzeri 23 Nisan şiirlerindeki sultan ve padişah nefreti öyle bir dozda ki, bir 23 Nisan töreni çıkışında çocuklar birden karşılarında Halit Ergenç’i görseler onu bile denize dökmek ve kovmak isteyebilirler.</p>
<p>Benim için en büyük hayal kırıklığı bende masum hatıraları olan “İzmir Benim, Van benim”in güftesinin bestelenmemiş kıtalarını okumak oldu. Her çocuğun bildiği bu marşı yazan Halil Soyuer o kıtalarda şöyle diyormuş: </p><p><b><i>Tarihten eski yaşım, </i></b><p><b><i>Harpte eğilmez başım,</i></b><p><b><i>Toplar can yoldaşımdır,</i></b><p><b><i>Silahlar arkadaşım.</i></b><p><b><i>          </i></b><b><i>Yurda nasıl doyarım? </i></b><p><b><i>          </i></b><b><i>Uğruna can koyarım, </i></b><p><b><i>          </i></b><b><i>Ona, bir yan bakanın, </i></b><p><b><i>          </i></b><b><i>Gözlerini oyarım.</i></b>
<p>Behçet Kemal Çağlar’ın 23 Nisan için yazdığı şu şiirlerin ise vicdan sahibi öğretmenler tarafından okutulmadığını umut etmek istiyorum: </p>
<p><b><i></i></b> </p>
<p><b><i>Ana toprak için al bayrak için, </i></b></p>
<p><b><i>Tepe tepe gövde, dere dere kan... </i></b></p>
<p><b><i>Türk hak edince egemenliği, </i></b></p>
<p><b><i>Açılmış önünde bir şanlı meydan... </i></b><b><i></i></b></p>
<p><b><i>Türklük için en çetin, en karanlık bir zaman... </i></b></p>
<p><b><i>          Atatürk başa geçip silkinince ansızın, </i></b></p>
<p><b><i>          Türklük hakkından gelmiş bin türlü imansızın, </i></b></p>
<p><b><i>          Hür yaşamak azmini görürüz insanda biz, </i></b></p>
<p><b><i>          Göğsümüz kabararak 23 Nisan’da biz. </i></b><i></i></p>
<p>“Bugün 23 Nisan sadece neşe değil, korku, kan, nefret de doluyor insan” yani.</p>
<p>Tescilli onaylı bu şiirleri okuyunca bugünün niye 24 Nisan olduğu da daha iyi anlaşılıyor...</p>
<p><b><br/>yildirayogur@gmail.com</b></p>
</p></p></p></p></p></p></p></p></p></p></p></p></p></div>

Kaynak: [taraf.com.tr](http://www.taraf.com.tr/yildiray-ogur/makale-dun-niye-23-nisan-di-bugun-niye-24-nisan.htm), [web.archive.org (arşiv bağlantısı)](http://web.archive.org/web/20130709192020/http://www.taraf.com.tr/yildiray-ogur/makale-dun-niye-23-nisan-di-bugun-niye-24-nisan.htm)
