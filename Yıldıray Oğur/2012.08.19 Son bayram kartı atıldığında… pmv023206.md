# Son bayram kartı atıldığında…

*Yıldıray Oğur 19.08.2012*

<div class="yazi"><img align="left" alt="Son bayram kartı atıldığında…" border="0" src="http://www.taraf.com.tr/fotoraflar/makaleler/son-bayram-karti-atildiginda_3906_orijinal.jpg" style="border-right-width:10px; border-color:#FFFFFF"/><p><b>En son ne zaman bayramda tebrik kartı aldınız? Buyurun size yurdumuzun her köşesinden ve her kesiminden bayram tebriki kartları.<br/><br/></b><b>Ramazan/ Şeker Bayramınız mübarek/ kutlu/ piroz olsun. <br/><br/></b><b>» PESPAYE ROMANTİK: </b>“En delice esen seher yeli, en güneşli günler, en parlak gecedir bayramlar. Bir bayram gülüşü savur göklere, eski zamanlardan gülücükler getirsin, öyle içten öyle samimi, gözyaşlarını bile tebessüme çevirsin. İyi bayramlar!”<b> <br/><br/></b><b>» YENİ KENTLİ DİNDAR: </b>“Bayramınız kutlu, yüreğiniz umutlu, umutlarınız atlı, sevdanız kanatlı, mutluluğunuz katlı, sofranız tatlı, mekânınız tahtlı, ömrünüz bahtlı, yuvanız bereketli olsun...”<b> <br/><br/></b><b>» MÜTEAAHHİT OLMAMIŞ MÜCAHİT: </b>“Filistin’de, Arakan’da, Suriye’de Müslümanlar zülüm altında inlerken bayramsa, bayramınız mübarek olsun.”<b> <br/><br/></b><b>» DİYANET ÇİZGİSİNDE TÜRK-İSLAM SENTEZCİ: </b>“Bayramlar, milli ve dinî duyguların, inançların, örf ve adetlerin uygulanıp sergilendiği, bir toplumda millet olma şuurunun şekillendiği, kuvvetlendiği günlerdir. Hep birarada, sevgi dolu ve huzurlu nice bayramlar geçirmek dileğiyle, Mübarek Ramazan Bayramı tüm Türk-İslam âlemi için hayırlara vesile olsun.” <br/><br/><b>» ÇOK SIKICI SİVİL TOPLUMCU:</b> “Toplumsal bir gerçeklik olan bayramlar sosyal dayanışma değil sosyal devlet, sadaka değil, işsizlik maaşı, yardımseverlik değil, yurttaşlık bilinci, kurban kültürü değil sosyal sorumluluk kültürü, bayram tatili değil, çalışma saatlerinin düşürülmesi gibi çözülmesi ivedi sorunları gündeme getirmeye vesile olmalıdır.”<b> <br/><br/></b><b>» MURO KIVAMINDA APOCU:</b> “Zamanın başlangıcından bugüne kadar kendini gerçekleştirerek bağımsız düşünceleriyle ve duygu yüceliğiyle, yüzyılların ötesini kucaklayan özgür yürekli ve özgür beyinli özgürlük önderimizi selamlıyor, kır çiçeklerinin sadeliğindeki sevgimizle, aramızdaki engellere inat her an onunla yaşayarak bayramınızı kutluyoruz. ”<b> <br/><br/></b><b>» FENA HÂLDE ROMANTİK DEVRİMCİ:</b> “Yılgınlık çöllerinde gerçeğin ve adaletin yiğitlik ağacının çiçeklendiği, umutsuzluğun karanlığında<b> </b>eşitliğin ve özgürlüğün ışığının sönmediği, tutsaklığın kışında tarihî esaretin uyku karının eritildiği, ezilenlerin, sömürülenlerin, dışlananların isyanının ırmaklaştığı, umudun bir kuğu gibi kardeşçe, el ele isyan ırmağında yüzdüğü, savaşın barış, baskının özgürlük, hayallerimizin gerçek olduğu nice bayramlara.” <br/><br/><b>» YILMAMIŞ KEMALİST: </b>“Önce Allahımızı çaldılar. Şimdi de Şeker Bayramımızı Ramazan Bayramı’na çevirdiler. Bize, Dinî ve Milli Bayramlarımızı, bayrağımız altında özgürce kutlama onurunu veren ulu önder Mustafa Kemal ATATÜRK ve silah arkadaşlarını bir kez daha minnetle anar, bayramınızı ve yeni yılınızı kutlar, esenlikler dilerim.” <br/><br/><b>» LAİK HEDONİST BEYAZ TÜRK: “</b>Bu bayram şeker ve çikolatadan mümkün olduğunca uzak durun. Trafikte dikkatli olun. Arabanızın bakımlarını kontrol etmeden yola çıkmayın. Tatil dönüşü aman pazartesi sendromuna dikkat. Bu arada unutmayın bir de aileniz var, o acıklı çikolata reklamında pencerede bekleyen yaşlı amcalardan aklınıza gelsin. Ama bu hayat sizin ve en çok siz önemlisiniz. Tatilin tadını çıkarın, bol bol dinlenin. Çünkü hak ettiniz bunu.” </p>
<p>(Yazının eski olduğu doğru. Ama mesajlar kurgusal değil, otantiktir.)<br/><br/><b>yildirayogur@gmail.com</b></p>
</div>

Kaynak: [taraf.com.tr](http://www.taraf.com.tr/yildiray-ogur/makale-son-bayram-karti-atildiginda.htm), [web.archive.org (arşiv bağlantısı)](http://web.archive.org/web/20130709141307/http://www.taraf.com.tr/yildiray-ogur/makale-son-bayram-karti-atildiginda.htm)
