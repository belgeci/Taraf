# ‘Türkler Vadisi’nde bayraklar yarıya...

*Yıldıray Oğur 13.04.2010*

<div class="yazi"><p>Samsun’da 68 yaşındaki Ahmet Türk’e atılan yumruğun görüntülerini izlerken aklıma geldi: Evrim Alataş bir gün daha yaşasaydı ne yazardı bugün? </p>
<p>Rizeli beni bile “Biz Türkler ne istiyoruz bu Kürtlerden” diye isyan ettiren görüntüler için, </p>
<p>Kürtler Vadisi’nin ve biz Kurtlar Vadisi’ndeki Türklerin içinin yağlarını ancak onun çıplak kaleminden çıkacak cümleler eritirdi herhalde.</p>
<p>Belki de <i>Taraf</i>’ın 20 sorusunun 20’ncisine verdiği o iç burkan cevap gibi bir şey yazardı. “Öldüğünüzde cennete giderseniz Tanrı’nın size kapıda ne söylemesini istersiniz” sorusuna “Haklısın Kürtlere haksızlık ettim” diye cevap verecek kadar ince bir mizah anlayışıyla örtmüştü öfkesini.</p>
<p>Birbirine çok yakın zamanlarda birbirimize çok yakın nedenlerle yazmaya başladık Evrim Alataş ile: Öfkelerimize daha fazla hâkim olamayarak. Hiç karşılaşmadık ama aynı dergilerin, aynı gazetelerin kapılarını çaldık. Aynı yerlerde yazılarımız çıktı. </p>
<p>Ama aramızda benim tarafımdan telafi edilemeyecek kadar büyük bir “acı ve yetenek” farkı vardı. Beni öfkelendiren şey onu öfkelendiren şey kadar acıtmıyordu. O acı onu hasta edecek, 30 yaşında yataklara düşürecek kadar sahici bir acıydı. Ama onu büyük bir yazar, insana dokunan bir kalem yapan da zaten acının bu sahiciliğiydi. Benim ancak o kadar acıya tahammül etme pahasına sahip olabileceğim bir yetenekti bu. O kadar acım olsaydı onu bastırıp bu kadar vicdanlı ve neşeli bir dil kurabilir miydim onu da bilmiyorum. </p>
<p>O yüzden de İletişim Yayınları’nın kitabını sunarken kullandığı cümledeki gibi “Neşesini, öfke kıyamet içinde de yitirmeyen kalemi”nin Fırat’ın doğusunu yazan, düşünen, eleştiren herkesin karşısına almaması gereken bir kalem olduğunu bilerek yazdım.</p>
<p><i>Taraf</i>’ta yazmaya başladıktan sonra Kürt siyasetini eleştirdiğim bir yazıma cevap verme ihtimalinden o yüzden korktum hep. Korktuğum onun bin kalaşnikof gücündeki kaleminden hak ettiğim cezayı almak değildi. Esas korktuğum yazdığım bir cümleyle onun bütün bir hayatıyla çektiği acısını ıskalamış olma korkusuydu. Şimdi bu çetrefil meselede yazı yazarken Orhan Miroğlu’nu kırmadan, Evrim Alataş’ı gazeteyle tanıştıran Kurtuluş Tayiz’i gücendirmeden derdimi ifade etmem gerektiğinin farkında olarak yolumu bulacağım.</p>
<p>O telefonu açıp geçmiş olsun diyecek medeni cesareti bulamadım kendimde. Geçmiş olan bir şey yoktu ki. Genç bir kadını 30’larında kanser eden bir acı yokmuş veya geçmiş gibi ne diyecektim ki?</p>
<p>Barışı beklemeyecek kadar erken ayrıldı Kürtler Vadisi’nden. Şimdi onun için esas yas Türkler Vadisi’nde...</p>
<p><b>yildirayogur@gmail.com</b></p></div>
