# Barış: 6 - Savaş: 0 

*Yıldıray Oğur 28.09.2010*

<div class="yazi"><p>Fenerbahçeliyim. Tribünde izlediğim son maç Fenerbahçe’nin Kadıköy’de Galatasaray’ı 6-0 yendiği maçtı. Futbolu zirvede bıraktım yani. </p>
<p>Dün Aysel Tuğluk İmralı’ya gittiği saatlerde konuştuğum balıkçı (o da Fenerbahçeli, bu kadar ipucuyla artık bulursunuz kim olduğunu, Fenerbahçeli olan kaç Kürt kaldı?) o maçı hatırlatarak son durumu şöyle özetliyor: Barış cephesi 6-0 önde.</p>
<p>Ben her an bir saldırı, patlama, hükümetten gelecek ters bir açıklama, Kandil’den yükselecek bir tehdit, bir medya operasyonu ile her şeyin bir anda terse dönebileceğinden endişe ederek tekrar dakika ve skoru soruyorum: “Bundan sonra hiçbir şey geriye döndürülemez” diyor. </p>
<p>Bunu söyleyen kişi bu ülkede rüzgârın nasıl bir anda ters esmeye başlayabildiğini, bedelini ödeyerek öğrenmiş biri. 1996-1999 barış görüşmeleri sırasında –yakında <i>Taraf</i>’ta okuyacağınız- onca resmî yazışma, görüşme ve anlaşmayı gördükten, devletin en üst düzey yetkilileriyle toplantılara katıldıktan sonra, yakalanmasının ardından Öcalan’ın mahkemede bu görüşmelerden bahsetmesi ve ertesi gün atılan manşetlerle bir anda kendisini dar bir hücrede bulmuş birinden bahsediyoruz. </p>
<p>O iyimserse hepimiz yaklaşmakta olan barış için umutlanabiliriz.</p>
<p>Barış havasının yayılmamasında yıllardır Kürt sorununda herkesten daha fazla duyarlılık gösteren kesimlerin sessizliği ve duyarsızlığının etkisi büyük.</p>
<p>Türkiye Cumhuriyet tarihinde ilk kez bir hükümet, devletin Öcalan’la görüşebileceğini açıkladı. İmralı Adası’nda görüşmeler yapıldı. PKK sınırdışına çekiliyor. Hükümet BDP ile görüşüyor. Cemil Çiçek gibi bir isim “Hakkâri’deki saldırıyı her kim yaptıysa menfur bir saldırıdır” gibi açıklamalar yapıyor. Medya bir anda Öcalan’dan “bebek katili, terörist başı” gibi bir zamanlar Ankara’dan tavsiye edilen sıfatlarla bahsetmekten vazgeçiyor.</p>
<p>Ama Kürt sorununa “duyarlı kesimler” bunca olan biten karşısında hiçbir şey demeden ve yapmadan, öylece duruyorlar. Hatta boş durmayıp her şeyin başı olan silahların susması tartışılıyorken, ancak silahlar sustuktan sonra konuşulabilecek tartışılmaz bir hak olan anadilde eğitimle hükümete “Yapamazsın ki” çekiyorlar. </p>
<p>Aynı mızıkçı çocuk ruh hali Kürt cephesinin bir kısmında da var. Hainler, işbirlikçiler, içindeki Türk ortaya çıkan sahte demokrat avcısı ANF sitesine her dakika “Ama ama nasıl olur, çözüm, barış, bu AKP ile” türü çaresizlik kokan analizler konuyor. </p>
<p>Ben buna “barış kıskançlığı” diyorum. Kürt barışını bu muhafazakâr, İslamcı hükümetin yapıyor olmasını kaldıramıyorlar. Barış heyecanının bile önüne geçen politik bir körlük bu. Ezberler o kadar bozulmuş durumda ki “barış süreci bir tökezlese” diye pusuya yatan “barış yanlıları” bile var. Kürt meselesinde her dakika imza toplayan aydınlar, STK’lar, otel odası tutup Kürt sorununda çözüm istiyoruz diye on bin tane inisiyatif kurmuş olanların ortalıklarda görünmemesinin açıklaması bu barış kıskançlığı. </p>
<p>Hükümete yakın bazı gazete, televizyon ve kamuoyu önderleri de farklı mı?</p>
<p>Dün, <i>Sabah</i> gazetesi Hakkâri’deki mayın saldırısının savcılık fezlekesini bulduğunu ileri sürüp manşetten “PKK yaptı işte” dedi bir kez daha. Bu konuda yaptıkları üçüncü manşet oluyor. Bu üçüncü haber Hakkâri Başsavcı Vekili tarafından yalanlandı. Devletin içinden hâlâ “ben yapmadım miki yaptı” diyen bir kesimin üfürdüğü bu haberler bile failin resmini veriyor.</p>
<p>Gazete yöneticileriyle yaptığı kahvaltıda çözüm sürecine karşı Başbakan’ı sert açıklamalar yapmaya zorlayan şahin soruların, bazı muhafazakâr medya kuruluşlarının yöneticilerinden geldiğini söylemeliyim. Herhalde bundan sonra ölecek her insanın vebalini omuzlayacak kadar rahat ve huzurlular Allah karşısında...</p>
<p>Tüm bu kötü şeyleri skorun değerini anlayalım diye yazdım. Tüm kontrataklara, kale önüne yatanlara, bacak kıran defans anlayışına rağmen skor 6-0.</p>
<p>Son durumu bildirerek bitireyim:</p>
<p>Barış ve Demokrasi Partisi Diyarbakır İl Başkanı Nijad Yaruk dün akşam Diyarbakırspor üzerine konuşmak üzere <i>TRT-Şeş</i>’teki Şeva Futbole programına çıktı... </p>
<p>Bu da mı gol değil?</p>
<p><b><br/>yildirayogur@gmail.com</b><b> </b></p></div>

Kaynak: [taraf.com.tr](http://www.taraf.com.tr:80/yildiray-ogur/makale-baris-6-savas-0.htm), [web.archive.org (arşiv bağlantısı)](http://web.archive.org/web/20100929155052/http://www.taraf.com.tr:80/yildiray-ogur/makale-baris-6-savas-0.htm)
