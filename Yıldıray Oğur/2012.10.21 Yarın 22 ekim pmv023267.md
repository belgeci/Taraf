# Yarın 22 ekim 

*Yıldıray Oğur 21.10.2012*

<div class="yazi"><p>Yarın 22 Ekim 2012. Hemen ne olmuştu diye hatırlamamanız normal. Hafıza-i beşer nisyan ile maluldür derler. Zaten biz hafızasız bir toplumuz. Başımıza ne geldiyse bu yüzden geldi. (Klişenin sonu.) Hâlbuki yarın dünya tarihini değiştirmiş pek çok kritik tarihî olayın yıldönümü. 22 ekimde yaşananlar tarih kitaplarında yazmaz, okullarda bize öğretilmez. Yani kendinize haksızlık etmeyin; size yardımcı olmaya çalışayım. </p>
<p>794 yılında Japon İmparator <b>Kanmu</b> başkenti Kyoto’ya taşıdı. 151’de Alman matematikçi <b>Erasmus</b> doğdu. 1600 yılında Osmanlı ordusu, Macaristan’ın <b>Kanije Kalesi</b>’ni fethetti. 1633 Ming hanedanlığı Jijan Deniz Savaşı’nda <b>East India Company</b>’yi yendi. 1688’de <b>Nadir Şah</b> doğdu. 1746’da Princeton Üniversitesi <b>The College of New Jersey</b> adıyla kuruldu. 1751’de <b>William Orange</b> öldü. 1784’te Rusya, Alaska’nın <b>Kodiak Adası</b>’nda bir koloni kurdu. 1797’de <b>André-Jacques Garnerin</b> Paris’te 3200 metreden kayıtlı ilk paraşüt atlayışını yaptı. 1811 yılında Macar besteci <b>Franz Liszt</b>, doğdu. 1836’da <b>Sam Houston</b> törenlerle Texas Cumhuriyeti’nin ilk cumhurbaşkanı oldu. 1859’da İspanya Fas’a savaş açtı. 1879’da <b>Edison</b> flament kullandığı ilk ampulü test etti, ampul 13,5 saat sonra yandı. 1883’te New York’ta Metropolitan Opera House, <b>Faust</b>’la kapılarını açtı. 1906’da <b>Paul Cézanne</b> hayatını kaybetti. 1919’da Amasya’da, <b>Mustafa Kemal </b>ile İstanbul Hükümeti’nin Bahriye Nazırı <b>Salih Hulusi Kezrak</b> arasında <b>Amasya Protokolü</b> imzalandı. 1927’de <b>Nicola Tesla</b> altı yeni buluşunu daha açıkladı. 1931’de Amerikalı mafya lideri <b>Al Capone</b> vergi kaçakçılığı gerekçesiyle 11 yıl hapis cezası aldı. 1937’de Tunceli bölgesinde 21 mart gecesi başlayan isyan katliamla bastırıldı. Dört yıl için çıkarılan <b>Tunceli’nin İdaresi Hakkında Kanun</b>, çeşitli eklerle 1947’ye kadar sürdü. 1938’de <b>Chester Carlson</b> <i>fotokopi</i>yi icat etti. 1943’te Fransız oyuncu <b>Catherine Deneuve</b> doğdu. 1947’de ABD yardımının ilk partisi İskenderun Limanı’na geldi. İlk malzemelerle İstanbul-Ankara karayolunun yapımına başlanacağı açıklandı.1953’te <b>Laos</b>, Fransa’dan bağımsızlığını ilan etti. 1957’de <b>ABD</b> Vietnam’da ilk zayiatlarını verdi. 1962 yılında ABD Başkanı <b>John F. Kennedy</b>, Küba’da Sovyet füzeleri olduğunu açıkladı. Amerikan donanması <b>Küba</b>’yı ablukaya aldı. Füze krizi dünyayı nükleer savaş tehlikesiyle karşı karşıya bıraktı. 1964 yılında <b>Jean-Paul Sartre</b> Nobel Edebiyat Ödülü’nü kazandı ama ödülü geri çevirdi, ünlü Hırvat basketçi <b>Dražen Petrović</b> doğdu, Kanada bayrağını seçti. 1966’da İngiliz gizli servisinde çalışan KGB ajanı <b>George Blake</b> hapisten kaçtı. 1967’de <b>Apollo 7</b> uzay aracı Dünya yörüngesinde 163 kez döndükten sonra güvenli bir şekilde Atlantik Okyanusu’na indi. 1972 yılında THY’nin <b>Truva</b> uçağı <b>Sofya</b>’ya kaçırıldı. Bir gün sonra yolcuları serbest bırakan dört hava korsanı Bulgaristan’a iltica etti. 1975’te ünlü tarihçi <b>Arnold Joseph Toynbee</b> hayatını kaybetti. 1976 yılında <b>Hak İşçi Sendikaları Konfederasyonu</b> (Hak-İş) kuruldu. <b>1978’de Zeynep Mertoğlu İstanbul’da doğdu.</b> 1980 yılında Yönetmen <b>Ömer Kavur</b>’un filmi <i>Yusuf ile Kenan</i> Milano’da altın madalya aldı. 1983’te Batı Almanya ve Fransa’da 1 milyon 500 bin kişi <b>nükleer karşıtı protesto</b> gösterisi yaptı. 1985’te <b>Hadise</b> doğdu. 1988’de <b>Barış Manço</b>’nun televizyon programı <b>7’den 77’ye</b> <i>TRT</i>’de başladı. 1993 yılında Diyarbakır’ın Lice ilçesinde Diyarbakır Jandarma Bölge Komutanı Tuğgeneral <b>Bahtiyar Aydın</b> fail-i meçhul bir saldırıda hayatını kaybetti. İlçede sokağa çıkma yasağı ilan edildi. 1997’de Kültür Bakanlığı, <i>Oscar</i>’a gidecek film olarak <b><i>Eşkıya</i></b>’yı seçti. 2005 yılında ise Eurovision Şarkı Yarışması’nın 50. yılı şerefine Danimarka’da en iyi 14 şarkının yarıştığı bir yarışma yapıldı. İsveçli <b>ABBA</b> grubunun 1974 yılında yarışan <b><i>Waterloo</i></b> şarkısı birinci seçildi. 2009’da <b>Windows 7</b> resmî olarak piyasaya çıktı.</p>
<p>22 ekim gününün dünya tarihi için önemi umarım herkes tarafından iyi anlaşılmıştır. Şimdi gönül rahatlığıyla yazıyı <b>“Dünyanın her sıradan başlayan günü, tarihî bir gün olmaya adaydır”</b> gibi vasat bir pazar günü yazısı mesajına bağlayabiliriz. Maksat hâsıl olmuştur. Bu tarihî yıldönüme daha fazla kayıtsız kalamazdım. Kutlu olsun...<br/><br/><b>yildirayogur@gmail.com</b></p>
<p> </p>
</div>

Kaynak: [taraf.com.tr](http://www.taraf.com.tr/yildiray-ogur/makale-yarin-22-ekim.htm), [web.archive.org (arşiv bağlantısı)](http://web.archive.org/web/20130709131841/http://www.taraf.com.tr/yildiray-ogur/makale-yarin-22-ekim.htm)
