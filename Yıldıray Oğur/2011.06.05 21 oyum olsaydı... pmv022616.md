# 21 oyum olsaydı...

*Yıldıray Oğur 05.06.2011*

<div class="yazi"><p>Haftaya pazara kadar Economist imizi, Der Spiegel imizi, Timeımızı satır satır okuyup bir karar vermiş olacağız...Elin İngilizi bile açıkladı. Mührü muntazaman basılmış, mürekkepli tarafı dışarıya katlanmış en nadide oyumun rengini açıklamamam için hiçbir sebep yok artık... Keşke yeni anayasayı Aysun Kayacı hazırlasaydı da, 21 çobanın helal oylarını üç koyun güdememiş benim gibilere yazsaydı... Olmuyorsa, bir tek oyum geçerli sayılacaksa, bir zahmet YSK oyumu şu 21 aday arasında bölsün...</p>
<p><strong>» Bilal Macit (İstanbul-AKP) </strong>Memleket, çocuğum olsa tatile giderken emanet edebileceğim kadar güvendiğim için. 26 yaşında. Seçilirse Meclis’in en genç milletvekili olması için... Ankara havasına kapıldığı anda İstanbul’a sivil detoksuna geleceği için...</p>
<p><strong>» Sırrı Süreyya Önder (İstanbul- Bağımsız)</strong> Onunla 28 Nisan 2007 günü Galatasaray Lisesi önündeki 27 Nisan muhtırasını protesto eyleminde tanıştığımız için. Yetmez ama evet..</p>
<p>Radikal ’deki fazlaca yumurtanın sarısına bulanmış cemaat içi yazıları için değil bir gün Meclis’te sivil bir Cuma namazını kıldırma ihtimali için, bir Norveçliyi dahi etkileyecek beynelmilel samimiyeti için.</p>
<p><strong>» Bülent Arınç (Bursa-AKP) </strong>Ceylan Önkol için döktüğü gözyaşları için, Başbakan’a “Senden büyük Allah var” diye yine hatırlatması için. Kemalistlerin tüylerini yine diken diken etmesi için. Her gün üç Taraf almaya devam etmesi için...</p>
<p><strong>» Aynur Bayram (Ankara-Bağımsız)</strong> Sırf o yemin için kürsüye çıkarken en yaşlı üye sıfatıyla Meclis’i yönetecek Oktay Ekşi’nin yüzündeki ifadeyi görebilmek için. Leyla Zana ile yan yana fotoğrafları yeni anayasanın kapağına çıkartmayla yapıştırılması için. “Aynur Bayram’a verilecek oylar AKP’yi iktidardan etmez, muktedir eder” demek için.</p>
<p><strong>» Sezgin Tanrıkulu (İstanbul-CHP) </strong>Baykal’ı görünce “Bu adam Kürtlerden ne istiyor” diye soran annesini sonunda mutlu etmiş biri olarak diğer anaların yüzlerinin gülmesine de yardım etmesi için...Bu arada anneme CHP’ye oy vereceğimi söylemeyin, o beni Sarah Palin’in Tea Party mitinginde zannediyor.</p>
<p><strong>» Nabi Avcı (Eskişehir-AKP) A</strong>KP’nin siyasetini otoban kenarlarından kurtarması için, hep büyüyen ve genişleyen iktidara derinlik katması için...</p>
<p><strong>» Ahmet Davutoğlu (Konya-AKP)</strong> Ona oy verirken bile insanın içinden herhalde “estağfurullah” çekmek gelir ama sonunda tam olarak içine gireceği AKP’nin rakipleriyle sıfır problemli, stratejik derinliği olan bir parti olmasına da katkı yapması için...</p>
<p><strong>» Leyla Zana (Diyarbakır-Bağımsız )</strong> Hapiste yattığı süre kadar Meclis’te kalmadıkça demokrasimiz rayına oturmayacağı için. “Bu sefer yemin ederken başımı mı örtsem” diyerek şimdiden Ankara’da yürekleri zıplattığı için. Devletlilerin yüreklerini zıplatırken, bizlerin yüreklerini yumuşatması için...</p>
<p><strong>» Galip Ensarioğlu (Diyarbakır-AKP)</strong> Devlet ile PKK arasında kalmış bir şehirde, hakaretlere, baskılara aldırış etmeden sağduyunun sesini temsil ettiği için.</p>
<p><strong>» Mustafa Şentop (İstanbul-AKP)</strong> Yeni anayasanın muhtemel sivil ve demokrat Orhan Aldıkaçtısı olması için... “İşe 12 Eylül Anayasası’nı çöpe atarak başlamalı” diyerek, değiştirilmesi teklif dahi edilmeyecek her şeyin değişmesini teklif ettiği için...</p>
<p><strong>» Numan Kurtulmuş (İstanbul-HAS Parti)</strong> Türk solu taklitçiliği, üçüncü dünyacılık için değil, Aklına gelen yiyeceklerin parasını biriktiren esnafın yaptırdığı Sanki Yedim Camii’nin yanındaki mütevazı aile apartmanı için. İşin hevesi gidip, hası kaldığında AKP ağacının kurdu olması için...</p>
<p><strong>» Murat Bozlak ( Adana-Bağımsız) </strong>2002’de DEHAP Genel Başkanı olarak Sabancı Üniversitesi’ndeki konferansta kapı her açıldığında tedirginliğine bizzat şahit olduğum için. Şiddetin her iki cephesinin de gadrine uğradığı için. “Yakarız bu ülkeyi” diyenlerin yanında makuliyetin sesi olması için.</p>
<p><strong>» Altan Tan ( Diyarbakır-Bağımsız</strong>) Gabar kriterleri için değil, Ulu Cami kriterleri için. Meclis TV ’nin reytinglerini yükseltmesi, babasının katillerinden hesap sorması, hem Türk hem de Kürt milliyetçiliğinin korkulu rüyası olması için...</p>
<p><strong>» Yalçın Akdoğan (Ankara-AKP) </strong>Kürt sorununda basiret sahibi ve cesur danışmanlığını pratiğe de taşıması için.</p>
<p><strong>» Mehmet Şimşek (Batman-AKP) </strong>Kürtçesi Türkçesinden daha iyi olduğu için. Dünyanın en sevimli Maliye Bakanı olarak ekonomiye çok iyi geldiği için.</p>
<p><strong>» Ertuğrul Günay (İzmir-AKP)</strong> “AKM’yi değil AKP’yi yıkın” nefret düzeyine ulaşmış “Çılgın sanatçı Türkler”in dünyasında açtığı höyüklerde kazı çalışmalarına devam etmesi için...</p>
<p><strong>» Hatip Dicle (Diyarbakır-Bağımsız)</strong> Siyaset yaparken yine içeri atıldığı için. 20 yıl sonra mecliste yeniden kürsüye çıkabilmesi için...</p>
<p><strong>» Selahattin Demirtaş (Hakkâri- Bağımsız)</strong> “AKP Kürt sorununda hiçbir şey yapmadı” dediği için değil, Siyaset Meydanı’nda bu ülkede Türklerin de yaşadığını unutmadan konuştuğu için. Genç yaşına rağmen şiddetin diline teslim olmadığı için, Kürt siyasetinin geleceğini temsil ettiği için...</p>
<p><strong>» Osman Korutürk (İstanbul-CHP) </strong>CHP dış politikasını Onur Öymen’den kurtardığı için. Patrikhane’yi ziyaret ettiği için...</p>
<p><strong>» Hanefi Avcı (İstanbul-Bağımsız) </strong>Arkasında kimse olmadığı için. Sadece bir internet sitesiyle kampanya yürüttüğü için. 28 Şubat’ta yaptıkları için. Kitabının birinci bölümü için. Kürt meselesiyle yüzleşen ilk güvenlikçi olduğu için.</p>
<p><strong>» Ali Babacan (Ankara-AKP)</strong> 27 Nisan muhtırasına karşı söyledikleri için. Ahbap çavuş ilişkilerine girmediği için. Mütevaziliği için. Eşiyle temsil ettiği yeni şehirli dindar profil için...</p>
<p>yildirayogur@gmail.com</p>
</div>

Kaynak: [taraf.com.tr](m), [web.archive.org (arşiv bağlantısı)](http://web.archive.org/web/20131130181234/http://taraf.com.tr:80/yildiray-ogur/makale-21-oyum-olsaydi.htm)
