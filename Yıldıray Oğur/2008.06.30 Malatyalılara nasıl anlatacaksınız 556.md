# Malatyalılara nasıl anlatacaksınız?

*Yıldıray Oğur 30.06.2008*

<div class="taraf_structure_2col_1zq">
<div class="margen_n">



 <p>“Demokratik Hareket Engellenemez.” Cumartesi günü Malatya Kernek Meydanı’nda çevre illerden gelenlerin katılımıyla sayıları binlerle ifade edilen büyük topluluk işte böyle bağırıyordu.<br/>
<br/>
O meydanda muhtemelen uzun yıllar başka mitinglerde “Devrimci Hareket Engellenemez”, “Ülkücü Hareket Engellenemez”, “İslami Hareket Engellenemez” sesleri de coşkuyla yankılanmıştı ama hayat tecrübeleri sonucunda yakıcı güneşin altında sıradan insanları heyecanlandıran sıradan ve basit iki kelime kalmıştı geriye: Demokrasi ve adalet.<br/>
<br/>
Destekçileri arasında pek çok büyük sivil toplum kuruluşu ve sendikanın içinde olduğu Ortak Akıl Hareketi’nin tüm yaz boyunca Türkiye’nin farklı bölgelerinde yapmayı düşündüğü Demokrasi ve Sivil Anayasa mitinglerinin ilki olan Malatya mitingine itiraf etmek gerekirse biraz da demokratik-oryantalist zevklerimin peşinden gittim. Doğrusu İstanbul merkezli kolonyal dilin içinden konuşursak “taşrada” demokrasi ve sivil anayasa için binlerce insanın toplanması İstanbul dukalığını mesken tutmuş bir demokrat için oryantalist seyirlikti.<br/>
<br/>
Günün sonunda seyredip, tümüyle ikna olduğum yeni Türkiye gerçeği ise şu oldu: Malatya’yı heyecanlandıran özgürlük, adalet, demokrasi kelimeleri, Ankara’nın korkulu rüyası artık. İstanbul’un, Ankara’nın lüks semtlerinde, Ege şehirlerinde ise bu kelimeler arkasına teneke takılıp sokak sokak dolaştırılacak kadar itibarsızlaştırılmış. İstanbul’un, Ankara’nın, İzmir’in lüks semtlerinde siyasi düşünce 1970’lerin Malatya’sı düzeyinde kalmış.<br/>
<br/>
Miting tarihîydi, sıra dışıydı ama o mitingi oluşturan ayrıntıların hepsi aslında çok sıradandı, rutindi. Hemen ilk göze çarpan, toplanan kalabalığın miting acemiliğiydi. İnsanlar güneşten kaçmak için gölgelere saklanıyorlar ve böylece kameralar kalabalığı hep birlikte çekemiyorlardı. Bu acemiliğin nedeni yılların birikmiş eylemsizliği ve sessizliğiydi belki ama mitingler de zaten bizim sosyal ilişki formlarımıza uyumlu, pek konforlu olaylar değildi zaten.<br/>
<br/>
Mitingi bekleyen kalabalık önce Murat Boz’un “Üfle” şarkısıyla sonra da Hande Yener’in Romeo’suyla coşturuldu. “Üfle üfle yanıyorum” şarkısıyla ellerindeki bayrakları sallayan ve eğlenen başörtülü kadınlar İstanbul’dan bakanların anlayamayacağı hayatın kendine özgü şartları içinde ise gayet sıradan olan bir gün geçirmekteydiler.<br/>
<br/>
Mitingde herkese bayrak dağıtılmıştı. Yer gök kırmızı beyazdı yani. Bir yıldır üzerlerine üzerlerine sallanan, kendilerine karşı sarımsak niyetine kullanılan bayrağı bir çeşit geri alma operasyonuydu bu.<br/>
<br/>
İstanbul’da oturan politik doğrucu bir sivil toplum insanının asıl anlamayacağı şey ise mitingin öncesinde sahneye çıkan Malatya Belediyesi Mehter Takımı’nın konseriydi. “Darbeye karşı çıkmak yetmez, anti-militarist de olmalı, vicdani, reddi tanımalı, eşcinsel haklarını da savunmalı” diye ellerindeki uzun listelerle, ellerini kirletmeden çiftçilik yapmaya çalışanlar için katlanılmaz bir görüntüydü bu. Ama Malatya’da sıradan insanların “Öz öz özgürlük” sesleriyle mutlu olan pedagojik bir siyaset için yine de oldukça ümit var bir manzaraydı karşımızdaki.<br/>
<br/>
Mehter takımının “Ey ?anlı Ordu, Ey ?anlı Asker” marşına ellerindeki “Darbeciler Bir Adım Öne Çıksın, “Ne Tankların Sesi, Ne Cüppelerin Koyu Gölgesi, Uyan Ey Türkiye, Tek Çare Demokrasi” pankartlarıyla tempo tutan insan görüntüleri tabii oldukça ilginçti. Ama elinde özgürlük pankartları olup, modern askerî marşlara eşlik edenler kadar değil.<br/>
<br/>
Ne bu marşlar ne de bayraklar kalabalıktan zaman zaman yükselen “Dur de Dur de Darbelere Dur de” seslerini bastırdı, ne de kürsüye çıkan konuşmacıların Kürt sorunu, sivil anayasa vurgularıyla ifade ettikleri demokrat çizgiye helal getirdi.<br/>
<br/>
Burası Malatya’ydı, burada demokrasi ve özgürlük sloganları mehter takımı eşliğinde ve Kürt kadınların zılgıt sesleri arasında atılıyordu. Ancak bunu en baştan kabul edenlerin kuracağı diyalog kanallarıyla oturulup konuşulabilirdi.<br/>
<br/>
Kürsüye çıkan Altan Tan kalabalığı özeleştiriye çağırdı, Susurluk’a fasa fiso diyen Erbakan’ı da, sivil anayasayı yapamayan AKP’yi de eleştirdi yoğun alkış sesleri altında. Karşımızdaki kalabalık hakkaniyetli bir kalabalıktı, partizan değildi.<br/>
<br/>
Ellerindeki Türk bayraklarıyla “Kürt sorununu da çözmeliyiz” diyen Altan Tan’ı alkışlayan bu insanlar, Tan “?emdinli savcısı görevden alındığı günü Adalet Bakanlığı önünde 100 bin kişi toplanmalıydık” dediğinde ise “Haydi Ankara’ya yürüyoruz” dense yürüyecek kıvama gelmişti.<br/>
<br/>
Tan, Taraf’ın yayınladığı Dağlıca Baskını’nın Genelkurmay tarafından önceden bilindiğine dair belgenin haberini hatırlattığında ise kalabalıktan öfkeli ıslık sesleri yükseldi. Belli ki haber herkese ulaşmıştı. Gece yarısı açıklamalarıyla, yalanlamalarla bazı gazeteler ve gazeteciler tatmin edilmiş, ikna edilmiş olabilirdi ama belli ki ellerinde bayrakları olan bu sıradan Türkiye Cumhuriyeti vatandaşları için bunların pek bir hükmü yoktu.<br/>
<br/>
Her şeyi biliyorlardı, her şeyi hatırlıyorlardı. <br/>
Ve şimdi bir açıklama da onlar bekliyor. <br/>
<br/>
30.06.2008</p>
<br/>
<br/>
<br/>



<br/>


<div id="taraf_not">
</div>

</div>


</div>
