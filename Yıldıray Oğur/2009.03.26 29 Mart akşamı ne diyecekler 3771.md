# 29 Mart akşamı ne diyecekler?

*Yıldıray Oğur 26.03.2009*

<div class="taraf_structure_2col_1zq">
<div class="margen_n">



 <p>Türkiye’nin tarihî kırılmalar yaşadığı bir dönemde sandık yeniden önümüze geliyor. <br/><br/>Büyük kararlar arifesinde olan bir ülkede “Boğaz Köprüsü’nün rengini belirlemek” için bile ortaya sandık konsa o referandumun sonuçlarından sadece Boğaz Köprüsü’nün yeni rengi çıkmaz. <br/><br/>Siyasete gündem dayatılmaz. Siyasallaşmanın ana fay hattı nereden geçiyorsa, ne konuşulunca insanlar kafasını çevirip bakıyorsa siyasetin gündemi de odur. <br/><br/>Yani yerel seçimlerde yol, su, kaldırım taşı, çer çöp konuşulmuyor, büyük siyaset konuşuluyor diye yakınmak boşuna. <br/><br/>PKK’lara affı konuşmadan sıra imar affına gelmez. “Gençler ölsün mü ölmesin mi?” konusunda bir karar vermeden muhtemel İstanbul depremindeki, çok muhtemel ölümleri azaltacak tedbirlere yoğunlaşmanız zordur. <br/><br/>Demokratikleşme için önemli bir kavşaktan geçerken Ankara’nın kavşaklarını kimse umursamaz. Laiklik endişeleri sürerken sudaki arseniğin tadını kimse almaz. <br/><br/>“Seçimlerden sonra iktidar partisine yeni bir kapatma davası açılıp açılmayacağı”nın konuşulduğu yerde bilmem ne deresinin üstünün kapatılıp ıslah edilmesiyle ilgili proje oyların rengini belirlemez. <br/><br/>Devlet içindeki büyük çetelerle hesaplaşamadan sıra belediyedeki imar çetesiyle mücadeleye gelmez. <br/><br/>Kuraldır; büyük siyaset küçük siyaseti yutar. <br/><br/>Yani bu yerel seçimlerde de sandıktan sadece hevesli damatlara benzeyen belediye başkanları, tam olarak ne iş yapacağını bilemeyen tedirgin ve kıvançlı belediye meclis üyeleri ve mahallesinin gururu muhtarlar çıkmayacak. <br/><br/>İçinden geçtiğimiz tarihî yarılmayla ilgili birtakım kararlar çıkacak. <br/><br/>Siz ne kadar “Ben oy verirken belediye başkanının rakı içip içmemesine, beş vakit namaz kılıp kılmamasına, ırkına-mezhebine bakmadım, işbilirliğine, mütevazılığına, dürüstlüğüne baktım” derseniz deyin, oyunuz bu kamplaşmadaki bir sıranın arkasına yazılacak. <br/><br/>Siz ne kadar da “Ben oyumu laikliğe değil suyun arsenik oranına, Ergenekon’la mücadeleye değil, çocuk parkına, yeni anayasaya değil, yeni imar planına, AB projesine değil, yeni kanalizasyon projesine verdim” derseniz deyin. Verdiğiniz oylar seçim akşamı bu konularda verdiğiniz kararlar gibi yorumlanacak. <br/><br/>O akşam sandıklar açılmaya başladığında ekranlarda yüzlerce yorumcu da yerini alacak. Siz bir oy vereceksiniz. Onlar yirmi laf edecek. <br/><br/>AKP yüzde 47 civarı ve üstü alırsa, bu sizin yeni bir anayasa istediğiniz, Ergenekon’da sonuna kadar gidilmesini savunduğunuz, Kürt sorununda çözüm için daha cesur adımlar atılmasına destek verdiğiniz anlamına gelecek. <br/><br/>O gece bu sonuçlardan hoşlanmayan yorumcular sizin yine oyunuzu bir torba kömüre sattığınızı iddia edecekler, hazır olun. Siz oy kullanmak için kuyrukta bekleyeceksiniz ama onlara göre seçimin sonucunu sıcak yatağından çıkıp sandığa gitmeyenler belirlemiş olacak. Daha önce doldurup, kenara koydukları “sahte oylar” kasetlerini tekrar çalacaklar. <br/><br/>AKP yüzde 40’ın altına düşerse, bu kez bu sonuçlar sizin Deniz Feneri yolsuzluğunu, Sarıkız darbesinden daha çok kafanıza taktığınız anlamına gelecek. O akşam televizyonlara çıkacak yorumcular sizin oy verme niyetinizi okuyacak; Ergenekon davasında yapılan hukuk ihlallerinden rahatsız olduğunuzu, hükümetin üstü kapalı PKK’ya affı tartışmasına tepkinizi ortaya koyduğunuzu söyleyecek. <br/><br/>Siz AKP’yi ılımlı İslamcı bulup Saadet’in İslamcılığını seçeceksiniz ama günün sonunda elinizde laiklik odağı olma suçlamasıyla açılmış yeni bir parti kapatama davası kalacak <br/><br/>Siz mahallenize haksızlık eden belediye başkanına tepkinizi sandığa atacaksınız ama oylar sayılırken sizin oyunuz Ergenekonculara haksızlık edildiğini düşünenlerin hanesine yazılacak. <br/><br/>Siz çöpleri toplamayan DTP’li başkana kızacaksınız ama sandıktan artık DTP’yi değil devletin şefkatli kollarını isteyen bölge halkı resmi çıkacak. <br/><br/>Belediye başkanınızın adının Kemal değil Kadir, Murat değil Melih, Kutbettin değil Osman olmasının bu siyasi hesaplaşmadaki anlamı bu, başka bir şey değil. <br/><br/>29 Mart gecesi televizyonlara çıkıp sizin verdiğiniz oyların ne manaya geldiğini size anlatacak yorumcuları düşünerek 29 Mart sabahı oy verin. <br/><br/>Gece sözü onlara bırakmadan, sabah erkenden siz sandıkta son sözü söyleyin!</p>
<br/>
<br/>
<br/>



<br/>


<div id="taraf_not">
</div>

</div>


</div>
