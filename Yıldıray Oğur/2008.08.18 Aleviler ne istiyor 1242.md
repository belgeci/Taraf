# Aleviler ne istiyor?

*Yıldıray Oğur 18.08.2008*

<div class="taraf_structure_2col_1zq">
<div class="margen_n">



 <p><font face="Times New Roman TUR"><br/>
<p>Geçen hafta Hollanda’da ölen DHKP-C’nin lideri Dursun Karataş’ın cenazesi Türkiye’ye getirildi. Cemevinin cenaze aracıyla, Gazi Cemevi’ne getirildi. Türkiye solunu çok iyi bilmeyenler cenaze vesilesiyle örgütün Alevi ağırlıklı bir örgüt olduğunu, hatta Alevi ve Sünniliğin örgütün parçalanma sürecinde bile rol oynadığını da öğrenmiş oldular. Bu durumda doğal olarak herkes Karataş’ın da Alevi olduğunu düşünüyordu ki cenaze cemevinin morgundan alınıp hemen karşıdaki camide öğle namazını müteakip kılınan cenaze namazıyla toprağa verildi.</p><br/>
<p>Dinin kitlelerin afyonu olduğunu düşünmesi beklenen, dünya çapındaki yoldaşlarının ateist olduğunu tahmin etmenin zor olmadığı silahlı bir Marksist-Leninist örgütün lideri için fazlasıyla dinî referanslı bir cenaze ve ne çok dinî referansın geçtiği haberler bunlar değil mi?</p><br/>
<p>Silahlı eylemlerle devrim yapmak isteyen bir örgütün Alevi-Sünni gerilimindeki macerası Türkiye’de siyasi, ideolojik sandığımız pek çok şeyin aslında nasıl da kültürel olduğuna dair bize önemli ipuçları veriyor. Siyaseten ciddi ciddi anlamaya çalıştığımız sağ-sol, laik-İslamcı çatışmasının üzerinde oturduğu bu kültürel fay hattını keşfetmek hem bu çatışmaların neden bu kadar sert ve sekter olduğunu hem de dünyada karşılığı olmayan melez ideolojik pozisyonların nasıl ortaya çıkıp nasıl var olduğunu da daha anlaşılır hale getiriyor. Mesela sol-Alevilik ilişkisini keşfetmeden Kemalizm ile sol arasındaki akrabalık ilişkisini anlamak kolay değil. </p><br/>
<p>Son olarak Ergenekon soruşturmasında ortaya atılan ordu içinde bir Alevi örgütlenmesi olduğu, özellikle 28 Şubat sürecinde komuta kademesinin benzer kültürel kodlarla hareket ettiği gibi iddialar da Türkiye’nin ortasından geçen Alevi-Sünni fay hattının yarattığı/yaratacağı tahribata örnek olarak gösterilebilir. </p><br/>
<p>Cumhuriyet bu fay hattını en baştan keşfetti ve iktidarının bir kısmını da onun üzerine kurdu. Aleviler’e karşı Diyanet teşkilatı ile Sünni oldu. Sünniler’e karşı “Aydınlanmacı Türk Müslümanlığı” propagandasıyla Alevi. </p><br/>
<p>Sünniler’in iyi niyetlileri Aleviler’in 1400 yıllık bu “yanlış” yoldan bir gün döneceklerini düşünerek onların köylerine cami yapmanın, çocuklarını zorla din dersine sokmanın derdine düştü. Kötü niyetlileri Aleviler’le ilgili efsaneler uydurdu, hakaretler etti, onları dışladı. Aleviler Sünniler’e karşı sırtlarını laik otoriter iktidarlara yaslandılar. O yüzden de Sünni teyzeleri bir türbeye çaput bağladığı için “geri zekâlı, gerici” ilan edenlerin sonra neden Hacı Bektaş’taki benzer ritüelleri “Anadolu aydınlanmasının iftihar tabloları” ilan ettikleri üzerinde yeterince düşünmek istemediler. </p><br/>
<p>1400 yıllık bu tarihi fay hattı üzerinde sürekli yıkımlar yaşandı. </p><br/>
<p>Türkiye’deki siyaseti normalleştirmek için onu Alevi-Sünni fay hattı üzerinden taşımak gerek. Bugün yaşanan ve siyasi zannettiğimiz pek çok çatışma ve o çatışmanın aktörleri ayaklarının altından bu zemin çekildiğinde ortada ve bağlamsız kalacak. Belki o zaman birileri zor olanı seçip kitabi, evrensel siyasetler üzerinde düşünecek. Sahici bir solumuz, sahiden bir demokrasimiz olacak. </p><br/>
<p>Ama nasıl?</p><br/>
<p>Çözüm yolunda Alevi iftarından sonra bir adım da Hacıbektaş’taki kutlamalara katılan Cumhurbaşkanı Gül’den geldi. Ama iftardaki gibi bu adım da karşılık bulamadı. Aleviler’ce samimi ve sahici bulunmadı. </p><br/>
<p>Gül Hacıbektaş’ta “Kimse yurdunda kendini garip hissetmeyecek” derken, “yapılan hatalarla” ilgili özeleştiri yaparken, Gül’ün sözlerine ellerinde Atatürk resimleri olan gruplar “Katiller hesap verecek” sloganlarıyla karşılık verdi. </p><br/>
<p>Açık açık konuşmakta fayda var. Uzatılan ele karşı atılan bu sert ve sekter sloganın bir rasyonalitesi var. </p><br/>
<p>Abdullah Gül ve Tayyip Erdoğan 37 kişinin hayatını kaybettiği Madımak katliamı davasında sanıkların avukatlığını yapan Şevket Kazan ile bundan sadece yedi yıl öncesine kadar aynı partide bulunmaktaydılar. Şimdi her ikisi de belki o çizgiden çok uzakta, eski arkadaşlarıyla kavgalılar ama bu katliamın yarattığı toplumsal histerinin bu kadar kolay geçmesini de beklemiyorlar herhalde. </p><br/>
<p>Şimdi Cumhurbaşkanı ve Başbakan’ın omuzlarında uzak ve yakın tarihin tüm bu yükleri bulunuyor. Aleviler’le ilgili attıkları adımlarda bu yüzden daha sabırlı, daha pedagojik ve daha gayretli olmaları gerekiyor. Zor ama, tarihin yara izleri o kadar kolay kapanmıyor</p><br/>
<p>Gül ve Erdoğan unutmamalılar ki kitabi değil şifai bir kültür olan Alevilik kendini Sünni olmamak üzerinden tanımlıyor. Alevilik hakkında rivayet muhtelif ama temel motivasyonun Sünni olmamak olduğu kesin.</p><br/>
<p>Çünkü bir Aleviye göre Sünni Hz. Ali’nin halifelik hakkını gasp eden sonra da Kerbela’da peygamberin torunlarını öldüren Emevi halifelerinin yolunu izleyenlerin mezhebi. Alevilik bu kavgayla kuruldu, Aleviler’e dönük daha sonra yaşanan baskılar ve katliamlar bu tarihsel hesaplaşmayı hep canlı tuttu. Bugün karanlık ellerin işi olduğu yolunda çok emare beliren Maraş ve Çorum pogromları ve son olarak Sivas Katliamı ile yeniden harlanmış bir ateş karşımızda.</p><br/>
<p>Gül ve Erdoğan Türkiye’de gerçek bir demokrasi kurarak düşmanlarını üzmek istiyorlarsa Aleviler’e karşı Aleviliğin sövene dilsiz, dövene elsiz şiarına sıkı sıkıya sarılmalılar. Ve bu kapının tokmağını çalmaktan öyle hemen vazgeçmemeliler.</p></font></p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/1603.htm), [web.archive.org (arşiv bağlantısı)](http://web.archive.org/web/20090912064554/http://www.taraf.com.tr:80/makale/1603.htm)
