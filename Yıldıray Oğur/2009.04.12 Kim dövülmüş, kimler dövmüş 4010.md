# Kim dövülmüş, kimler dövmüş?

*Yıldıray Oğur 12.04.2009*

<div class="taraf_structure_2col_1zq">
<div class="margen_n">



 <p>Sizin bildiğiniz adıyla Rasim Ozan Kütahyalı ya da bizim bildiğimiz adıyla Ozan, <i>Kanal 7</i>’de İskele Sancak programına katılıyor. <br/><br/>Bu kez konu “Muhsin Yazıcıoğlu bir suikasta kurban gitti mi gitmedi mi.” <br/><br/>Konuklar arasında Muhsin Yazıcıoğlu’nu liberal demokrat aydınlarla buluşturacak kişi olarak adı geçen avukatı Kemal Yavuz da var. <br/><br/>Programın çok az bir kısmını izleyebildim. İzlediğim kısımda Ozan, “Ülkücüler Maraş Katliamı ile ilgili özeleştiri yapmadı” gibi şeyler söylüyordu. <br/><br/>Ama programın geri kalan kısmında ciddi bir gerginlik olmamış. Hatta medeni bir şekilde bitmiş program. <br/><br/>Buna rağmen Alperen Ocakları İstanbul il başkanı kendisini Kemal Yavuz’un şoförü olarak tanıtıp Kanal’ın binasına girmiş. Stüdyonun olduğu koridorda beklemiş. Ve bir televizyon binasının üçüncü katında Ozan’a saldırmış. Daha sonra da güvenlik tarafından kontrol altında tutulması gerekirken o binadan kaçıp gitmiş. <br/><br/>Peki, bunları ben niye yazıyorum. <br/><br/>Bu haberin duyulmasından sonra verilen bazı tepkilerden fena halde tiksindiğim için. <br/><br/>Ozan’a saldırı haberine saatlerce yer vermeyen bir gazetenin internet sitesinde gün boyu Alperen Ocakları Genel Başkanı’nın “Sevgi mesajları” yer aldı. Ozan’ın haberini ise ancak “provokasyon” olarak kodlayıp görebildiler. Olayın geçtiği kanalın haber sitesi ise herhalde kanalın itibarını düşünerek hiç koymadı bu haberi sitesine. <br/><br/>Sözlüklere düşen yorumlardaki hınzır gülümsemeler, o chuckyleşme halleri de korkutucuydu. <br/><br/>Gün boyu “O kadar sivri olursan başına bu gelir”cilerin sesleri başıma girdi. <br/><br/>Bilmiyorum çok mu abartıyorum. Acaba ben de Ozan’ın katılmadığım yazıları ve fikirlerini düşünüp öfkemi mi yatıştırsaydım. Bu olağanlık neden bana sirayet etmemiş diye kendi anomalimi bir bilene mi baktırsaydım. <br/><br/>Böyle bir olay karşısında verilecek tepkilerin şiddetini “Kim dövülmüş” ve “Kimler dövmüş” sorusunun cevaplarının belirlediği bir ülkede yazmayı bırakın, yaşamak bile sahiden tehlikeli galiba. <br/><br/>Ozan’ı sevmiyor olabilirsiniz. Ya da Ozan’a saldıran Alperenleri çok seviyor olabilirsiniz. <br/><br/>Ama eğer bu haberi duyduktan sonra “İyi olmuş, çoktan hak etmişti” diye bıyık altından gülüyorsanız, ilk aklınıza gelen “Aman bunun üzerinden Alperenlere vurulmasın” oluyorsa. <br/><br/>Kimseye söylemeyeceğim, söz. <br/><br/>Siz bilin yeter: Üzgünüm ama fena halde hastasınız. <br/><br/>Kötülük içinizi çürütmüş, vicdanınız iğdiş edilmiş. Espri anlayışınız boktan. <br/><br/>Ve ne olur, solcu, sağcı, ülkücü, sosyalist, Kemalist, nurcu her ne iseniz sizin siyaset zannettiğiniz o saplantılı fikirlerinizden bir an önce arınıp hayatınızın geri kalanını Özal kuşağı, 12 Eylül’ün apolitik gençliği, göbeğini kaşıyan adam, kahvehanede oturan bilinçsiz vatandaş olarak geçiriniz lütfen. <br/><br/>Bakınız, Ey Türkiye’nin kavimlere bölünmüş, bunu da politika zanneden insanları. <br/><br/>Carl Von Clausewitz size yalan söylemiş. <br/><br/>“Savaş, siyasetin devam eden bir biçimi” değildir. <br/><br/>“Şiddet, tarihin motorudur” diyen sosyalist babalarınız da sizi kandırmış. <br/><br/>Gelin siz 21. yüzyılın şiddetinden en çok çekmiş büyük filozof Hannah Arendt’i dinleyin. <br/><br/>Şiddet başladığında siyaset biter. Şiddet varsa siyasi tartışma sona erer. <br/><br/>Şiddet karşısında bıyık altından gülmeler de “Aman bizimkilere zarar gelmesinler” de hastalıklıdır. Bu tavırlar, bu sözler ancak ruhunuzu kirletir. Kalbinize siyah noktalar düşürür. O siyah noktaların temizlenmesi zordur. Birikince ortaya kötülük çıkar. O siyah noktalar sizi barbarlaştırır, vahşileştirir. Kötülük bir hınzır gülümseme kadar yakındır size. <br/><br/>Ve şiddet tartışmanın bir parçası sayıldığında söz biter. <br/><br/>Şimdi olduğu gibi...</p>
<br/>
<br/>
<br/>



<br/>


<div id="taraf_not">
</div>

</div>


</div>

Kaynak: [taraf.com.tr](http://www.taraf.com.tr:80/makale/4988.htm), [web.archive.org (arşiv bağlantısı)](http://web.archive.org/web/20090913021416/http://www.taraf.com.tr:80/makale/4988.htm)
