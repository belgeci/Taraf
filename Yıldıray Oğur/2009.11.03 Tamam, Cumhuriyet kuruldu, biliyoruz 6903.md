# Tamam, Cumhuriyet kuruldu, biliyoruz

*Yıldıray Oğur 03.11.2009*

<div class="taraf_structure_2col_1zq">
<div class="margen_n">



 <p>Bayram günü gazetelerindeki yarım sayfa zorunlu hamaset ile mücadeleye devam. <br/><br/>Önce bir düzeltmeyle başlayayım. <br/><br/>Geçen yazıda büyük bir aptallık yaptım. 4 Temmuz 2009 tarihli çakma <i>The New York Times</i>’ı gerçek <i>New York Times</i> zannettim. Benim de Türkiye’de içimde olduğum savaş karşıtı hareketin ABD’deki muadilleri geçen yıl kasım ayında Irak Savaşı bitti manşetli 16 sayfalık bir <i>New York Times</i> hazırlamış ve 1,2 milyon adet basıp sabah saatlerinde bütün New York’ta dağıtmışlar. Bu gazetenin tarihi de ABD’nin bağımsızlık günü olan 4 Temmuz 2009’muş. Resmî <i>New York Times</i> sitesinden gazetenin eski birinci sayfalarına ulaşılamıyor. 4 temmuz <i>New York Times</i> diye tarayınca da karşınıza sadece bu çıkıyor. İşte ben gidip bu gazeteyi “Al işte <i>New York Times</i> 4 Temmuz Bağımsızlık Günü’nde böyle çıkıyor” diye yazımda kullanmışım. Bir de güzel anlatmışım. Dün bütün gün birileri fark edecek diye korktum. Bir de üstünde kocaman “Jefferson’u unutmadık, Washington’un gösterdiği yolda yürüyoruz” yazan yarım sayfa ABD bayraklı gerçek 4 temmuz günkü <i>New York Times</i>’ı bulunup karşıma çıkarırlarsa... Yasemin Çongar “Saçmalama olmaz öyle şey” diye beni teskin etse de ancak Neslihan Los Angeles’tan gece bana 4 temmuz tarihli gazeteleri kütüphaneden bulup gönderdiğinde içim rahat etti. Önce yeni delillerimi sunayım. İşte 4 Temmuz 2009 tarihli gerçek <i>The New York Times</i>. Eğer Kurucu Babalardan biri Sarah Palin değilse yine ben haklıyım. 4 Temmuz 2009’un <i>The New York Times</i>’ı 29 Ekim 2009’un <i>Taraf</i>’ı sanki. <br/><br/>Garanti olsun diye 2000 yılının 4 temmuzundaki <i>New York Times</i>’a bakalım. Ortadaki adamın Atatürk’e benzer hali ve tavrı beni önce bir korkuttu ama neyse ki Meksika seçimleriyle ilgili bir habermiş. <br/><br/>New Yorkluların ne mal olduğu seçimlerde demokratlara oy vermelerinden belli diyenler için bir de 4 temmuz tarihli <i>Los Angeles Times</i>’a bakalım. Sarah Palin Kurucu Baba galiba. <br/><br/>“New York, Los Angeles bunlar halktan kopuk, okyanusa karşı viskilerini yudumlayan mütareke basını zaten” diyenler için başkentin ağır havasına daha yakın olan <i>Washington Post</i>’a uzanalım. Tarih 4 Temmuz 2005. “Siz gidin 29 Ekim’i kutlayın” diye çakılacak kıvamda onlar da. <br/><br/>Dünyayı arayıp tarıyorum. Yok bizdeki gibi bayram gazetesi. <br/><br/>Doğrusu dün bu yönde pek çok gayret oldu. Gün boyu posta kutuma bayramlardan bir gün sonraki kutlama haberlerini, Sarkozy’nin askerleri selamladığı 4 temmuz resimlerini “Al işte utan” şeklinde gönderenler oldu ama henüz <i>Le Monde</i>’un 2008 yılının 14 temmuzunda yarım sayfa “Robespierre’e Bin Selam” başlığıyla çıkan sayısı elime geçmedi. <br/><br/>Tekrar hatırlatayım: bayramlar kalksın, bayramda şu oldu bu oldu diyen gazeteler toplatılsın demiyoruz. 30 ekim günü bayram kutlama haberlerini veren gazetelerle değil, 29 ekim günü yarım sayfa Atatürk resmiyle, beşinci sınıf öğrencisinden Atatürk konulu kompozisyon kıvamında yazı ve sloganlarla çıkan gazetelerle ilgilenmekteyiz. 30 ekim, 31 ağustos, 20 mayıs, 24 nisan tarihli gazetelerdeki zoraki, tek düze “Yurtta, dış temsilciliklerde ve Kuzey Kıbrıs Türk Cumhuriyeti’nde coşkuyla kutlandı” klişesine bile şimdilik bir şey demiyoruz. Tezi çürütmek, bütün dünyada böyledir demek için dünya gazete koleksiyonlarına dalanlara duyurulur. Yanlış şeyleri bulup sevinmeyin. Mesela şöyle bayram gazeteleri bulursanız gönderin. <br/><br/>Önce en yenilerden. 29 Ekim 2009 tarihli gazeteler. En hararetli yazı <i>Vatan</i>’da çıkmış, Yaşasın Cumhuriyet, Yaşasın Türkiye sürmanşeti altında şöyle yazılmış: <i>Toprakları işgale uğramış, yokluk içindeki bir ülke; yılmadı, teslim olmadı. Mustafa Kemal’in önderliğinde Anadolu el ele verdi, ekmeğini katık etti, direndi ve destan yazdı. Tam 86 yıl önce bugün Türkiye Cumhuriyeti bir güneş gibi doğdu… İşte bugün o büyük bayramı; Cumhuriyet Bayramı’nı coşkuyla kutluyoruz.</i> <br/><br/>İmza 5-C sınıfı öğrencilerinden... Sadece Atatürkçü, laik medya mı böyle sanıyorsunuz. O halde bir de aynı gün tarihli <i>Bugün</i> gazetesine bakalım. Başlık “Hep birlikte Nice yıllara”. Altını okuyalım: <i>Al Bayrağın gölgesinde, iç ve dış oyunlara gelmeden daha huzurlu, daha mutlu ve daha zengin bir Türkiye için el ele kardeşçe, birlikte yürüyoruz.</i> <br/><br/>En habere benzeyen ‘bayram coşkusu’ ise <i>Milliyet</i>’te yaşanmış. “Avrupalı Türkiye” başlığı altında Can Dündar imzalı yazıda Atatürk’ün 29 Ekim günü bir Fransız gazeteciye “Osmanlı Avrupa’dan koptuğu gün kaybetti. Biz bu hatayı tekrarlamayacağız” dediği yazılı. <br/><br/>İlginç, değişik derken <i>Milliyet</i> gazetesinin dijital arşivinde (hazırlayanların ellerine sağlık) 29 Ekim 2002 tarihli <i>Milliyet</i>’in birinci sayfası karşıma çıkıyor: Başlık “Batı’dan kopmak hatadır”. Hemen hemen aynı cümlelerle 29 Ekim günü Atatürk’ün bir Fransız gazeteciye söyledikleri yer alıyor. Tabii ki imza da aynı: Can Dündar. <br/><br/>Gazetelerin birinci sayfalarını hazırlayanlar için bile ‘bu yıl ne yapsak’ diye bir eziyete dönüşen, sonuçta ortaya Cumhuriyet’e de yakışmayan çok kötü laf ebeliklerinden başka bir şey çıkmayan bu klişenin değişmesinin zamanı gelmedi mi?</p>
<br/>
<br/>
<br/>



<br/>


<div id="taraf_not">
</div>

</div>


</div>
