# Şirince’deki yangını feministler mi çıkardı?

*Yıldıray Oğur 13.07.2008*

<div class="taraf_structure_2col_1zq">
<div class="margen_n">



 <p></p><p> </p><br/>
<p class="MsoNormal" style="margin: 0cm 0cm 0pt">İzmir’in Selçuk İlçesi’ne bağlı tarihî evleriyle ünlü Şirince Köyü yakınlarında bir orman yangını çıkmış ve zorlukla söndürülen yangınla ilgili de dört kişi gözaltına alınmış.</p><br/>
<p class="MsoNormal" style="margin: 0cm 0cm 0pt; text-indent: 18pt">Haberi ajansta gördüğümden beri netleştiremedim, “acaba gözaltına alınanlar arasında hiç kadın var mıydı?”</p><br/>
<p class="MsoNormal" style="margin: 0cm 0cm 0pt; text-indent: 18pt">Aslında orman yakmak herhalde eril, ataerkil bir eylem olsa gerek. Dünyayla böylesine bir tahakküm ilişkisini ancak erkekler kurmuş olabilir. Zaten 19. yüzyılın ilerlemeye iman etmiş modern insanı da dünyayı ırzına geçilecek bir kadın olarak resmetmişti. O modern insanın evrensel maskesi düştüğünde geriye beyaz, Batılı bir erkek çıkıyordu.</p><br/>
<p class="MsoNormal" style="margin: 0cm 0cm 0pt; text-indent: 18pt">Ama söz konusu olan Şirince Köyü olduğunda insan toplumsal cinsiyet, tarih, ataerkil zihniyet üzerine bildiği her şeyi bir tarafa bırakıp şüphelenmiyor da değil doğrusu.</p><br/>
<p class="MsoNormal" style="margin: 0cm 0cm 0pt; text-indent: 18pt">Biliyorsunuz Şirince, Müjde ve Sevan Nişanyan’ın devletin çıkardığı bin bir zorluğa rağmen restore ettikleri evleri otel olarak işlettikleri köy aynı zamanda. Gidenlerin söylediğine göre Nişanyanlar Şirince’de bu yanlış dünyaya alternatif bir istisna hali yaratmışlar. Ve her an başlarına sadece bela olan bu yanlış cumhuriyetten bağımsızlıklarını ilan edip Şirincepolis’i kurabilecek noktadalarmış.</p><br/>
<p class="MsoNormal" style="margin: 0cm 0cm 0pt; text-indent: 18pt">İşte bu Şirince’den bundan aylar önce internet sitelerine kötü bir haber düştü.</p><br/>
<p class="MsoNormal" style="margin: 0cm 0cm 0pt; text-indent: 18pt">(Yani iki ucu b..lu değnek. Bu tartışmaya girme diye dil döken arkadaşlarım, hepinizden özür dilerim.)</p><br/>
<p class="MsoNormal" style="margin: 0cm 0cm 0pt; text-indent: 18pt">Kavanoz, dışkı, karı-koca kavgası diyeyim. Siz zaten gereksiz yere bütün hikâyeyi biliyorsunuz.</p><br/>
<p class="MsoNormal" style="margin: 0cm 0cm 0pt; text-indent: 18pt">Bu olay önceleri birkaç gazete ve internet sitesinde küçük haberler olarak yer almıştı. Ama ne zaman ki olayın taraflarından Sevan Nişanyan’ın ilk baskıları yıllardır elden ele dolaşan Cumhuriyet ve Kemalizm ile ilgili pek çok tabuyu tuz buz eden kitabı <i style="mso-bidi-font-style: normal">Yanlış Cumhuriyet</i> çıktı, birdenbire merkez medyanın manşetlerinde, birinci sayfalarında sanki dün olmuş gibi kendine yer buldu.</p><br/>
<p class="MsoNormal" style="margin: 0cm 0cm 0pt; text-indent: 18pt">Bu arada bir grup Feminist de çıkıp bir bildiri yayımladı. Meseleyi nedense bir kadına karşı şiddet krizine çevirip Sevan Nişanyan’ın neredeyse cemiyetten dışlanmasını istediler. Nişanyan’ın <i style="mso-bidi-font-style: normal">Agos</i>’taki yazılarına son verilmeli, Bilgi Üniversitesi ile ilişkisi kesilmeli, yüzüne bakılmamalıydı. Nişanyan, recminin istenmemesine şükredip Şirince’nin dağlarına doğru çekilmeli.</p><br/>
<p class="MsoNormal" style="margin: 0cm 0cm 0pt; text-indent: 18pt">Şirince’deki yangını çıkaranların da feministler olduğu ihtimalini akla getiren ve Nişanyan’ın akıl sağlığı yerinde kişiler tarafından tasvip edilmeyecek davranışından da daha tehlikeli olan, bu töre meclisinde alınmış kararlar gibi duran korkutucu ve kastını aşmış çıkış aslında.</p><br/>
<p class="MsoNormal" style="margin: 0cm 0cm 0pt; text-indent: 18pt">Bir kere en başta bu konu neden feministleri bu kadar ilgilendirmiştir, anlaması sahiden zor. Bir ekşi sözlük yazarının söylediği gibi burada “kadın ve erkek olmaktan kaynaklanan fiziksel veya sosyal statü farkı/avantajı kullanılarak bir şiddet/baskı uygulanmış değil ki. Yani rahatlıkla bir kadın tarafından da gerçekleştirilebilirdi ve aynı düzeyde iğrenç, bir o kadar da garip karşılanırdı. Bunun için anormal bir hayal gücü, dışkılama motivasyonu ve kavanozdan başka bir şeye ihtiyacı yoktu.”</p><br/>
<p class="MsoNormal" style="margin: 0cm 0cm 0pt; text-indent: 18pt">Kişisel olan politiktir tabii bizi ilgilendirir diyebilirler. Evet, 70’lerin radikal feministlerinin “Kişisel olan politiktir” sloganı özel ve kamusal alan arasındaki liberalizmin katı ayrımına bir meydan okumaydı. Eleştirilecek tarafları olan o ayrıma totalitarizmin acı tecrübeleriyle varılmıştı. Özel ve kamusal alan arasındaki ilişki hassas dengeler üzerine oturmuştu, denge her an bozulabilir kırmızıçizgiler her an aşılabilirdi. İşte Nişanyan tepkisi bu sloganın fanatik bir yorumunun biyosiyasete, evin içine girmiş bir iktidara, totalitarizme de gidebileceğini söyleyenleri haklı çıkartıyor.</p><br/>
<p class="MsoNormal" style="margin: 0cm 0cm 0pt; text-indent: 18pt">İkincisi, uzun süre önce olmuş bu olayın Sevan Nişanyan’ın cesur Kemalizm eleştirileri yaptığı kitabının ve kitapla ilgili Neşe Düzel’in <i style="mso-bidi-font-style: normal">Taraf</i>’ta çıkan söyleşisinden sonra Kemalist merkez medya tarafından yeniden hatırlanmasının anlamı üzerine acaba o bildiriye imza atanlar yeniden düşünmüşler midir? Bildirilerinin geç gelen şöhreti, merkez medyanın birdenbire artan ilgisi, her gün bir başka gazeteden aranıp görüş sorulması onları da şüphelendirmedi mi?</p><br/>
<p class="MsoNormal" style="margin: 0cm 0cm 0pt; text-indent: 18pt">Mesela bunun bir çeşit Kemalist linç kampanyası olduğunu, bu kampanyada onların feminist duyarlılıklarının da çeşni olarak kullanıldığını, Susurluk protestolarının 28 Şubatçılar tarafından iç edilmesi benzeri bir durum yaşandığından hiç mi kuşkulanmadılar?</p><br/>
<p class="MsoNormal" style="margin: 0cm 0cm 0pt; text-indent: 18pt">Mesela onların çıkışı alınıp “Asıl siz bu vatandaşa bakın” gibi başlıklarla (Yalçın Doğan-<i style="mso-bidi-font-style: normal">Hürriyet</i>, 28 Haziran 2008) Nişanyan’ın Ermeniliğini “ihbar eden” yazılar çıktıkça, kendi adlarının geçtiği haberlerde Nişanyan’ın Ermeniliğine yapılan vurgular karşısında ne düşünüyorlar? Tartışmanın hâlâ bir feminizm tartışması mı olduğunu zannediyorlar? Nişanyan’a, <i style="mso-bidi-font-style: normal">Agos</i>’a ve memlekette varlık savaşı veren Ermenilere dönük milliyetçi ateşin harlanmasındaki katkıları hakkında bir özeleştiri yapacaklar mı?</p><br/>
<p class="MsoNormal" style="margin: 0cm 0cm 0pt; text-indent: 18pt">Hazır özeleştiri makinesi çalışmaya başladı, belki geçen yıl akim kalan sivil Anayasa tartışmalarında yeni bir anayasaya karşı çıkan Kemalistlerle, taslağa dönük feministlerden gelen eleştiriler arasındaki söylem ortaklığı da sorgulanır. Cumhuriyetçi kadınlar Ankara’da sivil anayasaya karşı feminist eleştirilerle miting bile yapmışlardı. Yani bir ümit bu b..tan tartışma Türkiye’de Kemalizm ve Feminizm ilişkisine dair sorgulamalara yol açar ve böylece bir b..a yaramış olur.</p>
<br/>
<br/>
<br/>



<br/>


<div id="taraf_not">
</div>

</div>


</div>
