# Dikkat, ayakkabılı gazeteci!

*Yıldıray Oğur 06.10.2009*

<div class="taraf_structure_2col_1zq">
<div class="margen_n">



 <p>Aslında iyi oldu. Dünyanın en büyük sahtekârlıklarından biriydi: Tarafsız gazetecilik. <br/><br/>Asker açıklama yapıncaya kadar Ceylan’ı görme, tarafsız ol. Deniz Feneri ile Ergenekon’u yarıştır, tarafsız ol. Şehzade cenazesinde tarikatı görüp büyük reklam veren Koçları görme, tarafsız ol. <br/><br/>Zaten cümlede virgülü koyduğun yere, fiilin dibine taktığın “miş” ekine kadar siyasete dibine kadar batmışsın. Bu internet çağında gazeteleri insanlar haber almak için değil görüşlerini pekiştirmek için alıyor. Bunun farkındasın. Her köşeye bir yazar koyuyorsun. Her köşe yazarı 100 milletvekili gücünde; “Topbaş uyuyor mu” diye yazar, yolun akışını değiştirir, “Bakanlık bakıyor mu” diye yazar sabah bakanlık özel kaleminin günaydın telefonuyla uyanır. <br/><br/>Her gün oturup dünyada olan biten her şey için “buna çakalım”, “bunu büyütmeyelim” diye onlarca siyasi karar verirsin. Ömrün, “Haberi nereden görsek” diye siyasi cevapları olabilecek bir soruya cevap aramakla geçer. Yazıişleri toplantısı dersen, oradaki siyasi hararetin binde biri herhangi bir partinin genel merkezinde yok. <br/><br/>Sonra da tarafını kamufle etmek için tarafsızlık diye bir mitin arkasına saklanırsın. <br/><br/>Aslında o ayakkabılar sadece Bush’a, IMF başkanına değil bu mite de fırlatıldı. Tarafsızlık adı altında illegal siyasi örgüt gazetesi gibi çalışan gazeteler teşhir oldu. <br/><br/>Ama bu kadarı da biraz fazla oldu. <br/><br/>Tamam, tarafsız gazetecilik sahtekârlığı kötü de kalemi yerine ayakkabısını kullanan gazetecilik de başımıza çok iş açabilir. <br/><br/>Bundan sonra artık hiçbir basın toplantısı, hiçbir lider, politikacı, bürokrat için tam güvenli değildir. <br/><br/>Böyle üç beş gazeteci ayakkabısı daha havalarda uçuşursa, dünyada, basın toplantısı meselesi yeniden bir düşünülür. Bu işin sonu basın toplantılarına camiye giriyormuş gibi girmekten, Genelkurmay’ın akreditasyon uygulamasının demokratik ülkelere doğru yayılmasına hatta dünyanın bütün gazetecileri hakkında “bu kime ayakkabısını fırlatabilir” diye andıçlar, fişlemeler hazırlanmasına kadar varabilir. <br/><br/>Mesela geçen gün katıldığım Dolmabahçe iftarında (Bir iftara gitti askerlik hatırası gibi anlatıyor demeyin, bu son) Başbakan’ın konuştuğu sırada bir ara Sedat Ergin’in ayağa kalkıp Başbakan’ın masasına doğru hızlı adımlarla yürüdüğünü görünce “Eyvah şimdi ballı, pastırmalı iftariye tabağını Doğan grubuna verilen vergi cezasını protesto için Başbakan’ın kafasından aşağı dökecek” demiştim. Meğerki maksadı ses kayıt cihazının kasetini değiştirmekmiş. <br/><br/>Ama yine de artık gazetecilerin, köşe yazarlarının olduğu her toplantı tehlikeli. Hele de herkesin tarafını seçtiği, siyasi kutuplaşmanın en tepe noktasına ulaştığı bugünlerde Türkiye’de <br/><br/>İşte size Türkiye’nin en riskli olası gazeteci-eylem haritası<b> <br/><br/><br/><font size="3">Başbakan’ın uçağı- Doğan medya yöneticisi</font></b><br/><br/>Mümkünse bugünlerde uçuş ehliyeti olmayanlar davet edilmelidir. Uçuş sırasında yalnız, boş bırakılmamalıdırlar. Her an kokpite dalıp uçağı kaçırabilir “Ya vergi cezası düşürülsün ya da bu uçağı Çankaya Köşkü’nün bahçesine indiririm” diye tehdit edebilirler. <b><br/><br/><br/><font size="3">Şehzade cenazesi- Ahmet Hakan</font></b> <br/><br/>Allah geçinden versin, Osmanlı hanedanından bir kişi daha hayatını kaybederse, cenazesinde bütün gözler Ahmet Hakan’da olmalıdır. Her an bir köşeden “Saltanata ölüm” pankartıyla çıkabilir. Çantasından çıkardığı Mithat Paşa, Namık Kemal, Tevfik Fikret resimlerini şehzadenin cenazesine doğru tutabilir, “Merhumu nasıl bilirdiniz” diye sorulduğunda “hain diye bilirdik” diye bağırabilir.<b> <br/><br/><br/><font size="3">Cuma hutbesi- Sevan Nişanyan</font></b> <br/><br/>Sadece selâtin camileri değil, ülkenin en küçük ve şirin camileri de risk haritası içindedir. Yozgat’ta bir köy camiinde sakin başlayan bir Cuma namazında imamın sözü, “Hayır öyle değil, Cebrail pırpır kanatlı diye” itiraz için her ay ayağa kalkacak bir Sevan Nişanyan tarafından kesilebilir. Nişanyan’ın “Setrü avret nedir hocam?” diye Nihat Hatipoğlu’nun programına canlı yayında bağlanması, ona da başımıza şimdi de mukaddesatçı kesilen Cüneyt Özdemir muamelesi çekmesi beklenmektedir.<b> <br/><br/><br/><font size="3">Nişanyan evleri- İslamcı gazeteciler</font></b> <br/><br/>Ellerinde kavanozlarla evlerin önünde siper kazdıkları duyumları gelmektedir. Ömürleri kötücül din düşmanlığı yapan travmatik bir laikçilikle uğraşmakla geçtiği için fazla alınganlaşmış Türkiye Müslümanlarının “Bir ateist Allah’a, peygambere saygı duysa zaten ateist olmazdı”yı, birinin Allah’a “biri demesi”nin Allah’ın umurunda olmadığı gibi bir Müslümanın da umurunda olmaması gerektiğini anlaması halinde eylemcilerin olaysız ve sessizce dağılması da mümkündür.</p>
<br/>
<br/>
<br/>



<br/>


<div id="taraf_not">
</div>

</div>


</div>
