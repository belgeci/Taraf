# Bizim ‘ilkel’lerimiz (5)

*Halil Berktay 15.01.2011*

<div class="yazi"><p>Bugün tarihçilikte ve sosyal bilimlerde “kendi kendini sömürgeleştirmek” diye bir kavram var (<i>self-colonization</i>). Batı karşısında ne kadar zayıf kalsa ve gerilese de bağımsızlık ve egemenliğini bir nebze koruyan, dolayısıyla sömürge denemeyecek çevre ülkelerindeki yerli elitlerin, modernleşme sürecinde kendi topraklarına, tarihsel mekân ve alanlarına sömürge gibi bakması, sömürge muamelesi yapması, bir çeşit sömürgecilik mentalitesi peydahlaması kastediliyor. </p>
<p>Tahmin edilebileceği gibi, bu sendromun beşiği, ikinci kuşağın “yüksek uygarlık”ları. En fazla da –Avrupa’yla 600 yıllık coğrafî içiçeliği; aynı “mutlakıyetler mücadelesi”nin girdabında yer alması; Tanzimatçıları, İttihatçıları ve Kemalistleri; sonuçta en radikal Batılılaşma programını yürürlüğe koymasıyla- geç dönem Osmanlı İmparatorluğu ve modern Türkiye, kolonyal modernizasyonun âdetâ prototipini oluşturmakta.</p>
<p>(Geçmişte de söyledim, bir kere daha altını çizeyim : Hayıflanmıyorum. “Ah, keşke böyle olmasaydı” demiyorum. “Böyle olmayabilirdi” de demiyorum; pek göremiyorum bu olasılığı. Anti-modern bir reaksiyonun parçası değilim. Bir tarihçi olarak sadece, “böyle oldu ve zihinsel sonuçları da şunlar oldu” demekle yetiniyorum.) </p>
<p>Sömürgeleştirilmiş bir ülkede modernite, sömürge valileri, ordusu ve polisi, hukuku ve yargıçları, liman tesisleri, yolları, demiryolları ve telgraf hatları, (iklimi ve ürünlerine göre) plantasyonları, maden işletmeleri ve belki tek tük fabrikaları, giderek okulları ve bütün eğitim sistemiyle çıkagelir.</p>
<p>Sömürge olmayan, ama gene de geri veya azgelişmiş bir ülkede bu işleri, modernitenin gereği ve kaçınılmazlığını her nasılsa kavramış yönetici kesimler üstlenir.</p>
<p>Tabii bu yola girmeleri, Avrupa-merkezciliği daha baştan bir ölçüde benimseyip ithal etmiş ve içselleştirmiş; kendi tarihsel espaslarına bu gözle bakmaya başlamış olmalarına bağlıdır. Bakar ve herşeyden önce, ülkenin, mekânın tamamını “Avrupalının bildiği gibi” bilmedikleri, bu yüzden de “bir Avrupa devleti gibi” içine derinlemesine nüfuz edemedikleri, kontrol altına alamadıkları sonucuna varırlar. Fazla çeşitlilik, heterojenlik, “dağınıklık” görürler, bu yeni “nazar”ın iliştiği her yerde. Bakar ve “bize yakışmayan” şeyler algılarlar (diyelim, Melling albümünde yer aldığı şekliyle tenha, başıboş köpeklerin gezdiği Sultanahmet Meydanı’nda) : “Neden bu kadar harap, düzensiz, pis ve bakımsız ?” Modernitenin <i>düzen(lenmişlik), matematiksel derli topluluk, simetri, temizlik, bakımlılık estetiği</i> gelip yerleşir. Uygulandıkça pekişir. Avrupa-merkezci “nazar” ve zihniyet habire güçlenir. Yeni hedefler arar. </p>
<p>Teritoryal ve demografik envanterlerin çıkarılması, bu öz-kolonizasyon hamlesinin çok önemli bir boyutudur. 19. yüzyıl antropolojisi, demiştim, özellikle üçüncü kuşak “ilkel”lerini kayıt ve tasnif etmekle uğraşıyordu (aktarma da olsa tipik bir örnek için, bkz. Faik Sabri Duran, <i>İnsanlar Âlemi</i> [1939]). 19. yüzyılın seyri içinde, Osmanlılarda da benzer bir antropolojik merak gözlenir. Acaba bizim nerede, neyimiz var dercesine, imparatorluğun geçmişte o kadar ilgilenmedikleri taşrasında gezinmeye, Anadolu’yu keşfetmeye, ücra köşelerinde fotoğraf çekmeye, çeşitli bölge ve şehirlerden farklı etnik-dinî ve sosyo-ekonomik kategorileri (tüccarı, esnafı, zeybekleri, müftü ve mollaları, erkek ve kadınları, Müslümanları ve gayrımüslimleri) tiplemeye, koleksiyon ve kompilasyonlar oluşturmaya koyulurlar (bkz. Osman Hamdi’nin derlediği <i>Elbise-i Osmaniyye</i> [1873]; keza Abdülhamid’in hazırlattığı <i>Yıldız</i> fotoğraf albümleri). </p>
<p>Bu süreç içinde Tanzimat eliti ve Jön Türkler, sosyolojik, kültürel ve etnik anlamda “içimizdeki öteki”lerini keşfeder. Üstelik kimi sadece “öteki”dir, kimi ise hem “öteki” hem “ilkel”. Yani ikincil veya üçüncül bir zihinsel ayrışma meydana gelir : Rumlar, Bulgarlar ve Ermeniler, Hıristiyanlıkları, en azından İstanbul gibi liman kentlerindeki üst sınıflarının <i>alla franca</i> yaşam tarzları ve Büyük Devletlerin himayesi gibi nedenlerle, emperyalizmin yerli uzantıları gibi düşünülerek birinci kuşağa itilir. Arap ve Kürt aşiretleri ise farklı bir işlemden geçer. Onlar “bizim ilkellerimiz”dir. Üçüncü kuşağa yerleştirilir. Hem ezmemize, hem uygarlık götürmemize, üstelik ikisiyle de böbürlenmemize yarar. </p>
<p>Modernleşme sürecine giren Osmanlı-Türk <i>millet-i hâkime</i>’si, bu ve diğer Müslümanlara dahi tepeden bakmaya, kendini onları ıslâh etmekle yükümlü saymaya başlar. Bunda, (İslâm âleminde ilk sırada yer alma iddiası, halifelik, Mekke-Medine koruyuculuğu gibi) daha geleneksel ideolojik öğelerin payı var mıdır veya ne kadardır, bilemiyorum. </p>
<p>Ama herhalde, hem Hamidiye Alaylarının (1890), hem Aşiret Mektebi’nin (1892) aşağı yukarı aynı sırada kurulması, modern devletin kendi periferisine yönelik yeni projelerinin çarpıcı örnekleri arasında sayılmalıdır.</p>
</div>

Kaynak: [taraf.com.tr](http://www.taraf.com.tr/halil-berktay/makale-bizim-ilkel-lerimiz-5.htm), [web.archive.org (arşiv bağlantısı)](http://web.archive.org/web/20131022034410/http://www.taraf.com.tr/halil-berktay/makale-bizim-ilkel-lerimiz-5.htm)
